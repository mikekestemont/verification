visiones haywigis

eerste visioen
  het was in enen sondaghe ter octauen van pentecosten dat men mi onsen here heymelike te minen bedde brochte  om dat ic gheuoelde soe grote treckinghe van binnen van minen geeste  dat ic mi van buten onder die menschen soe vele niet ghehebben en conste dat icker ghegaen ware  ende dat eyschen dat ic van binnen hadde dat was om een te sine ghebrukelike met gode  daer wasic te kinsch toe ende te onghewassen  ende ic en hadder niet ghenoech  toe ghepijnt noch gheleeft int ghetal van soe hogher werdecheit alse daer toe behoerde ende als mi daer wel vertoent wart doen ende mi noch wel scijnt 
                doen ic onsen here ontfaen hadde  doen ontfinc hi mi te heme  soe dat hi mi op nam alle mine sinne buten alle ghedinckenisse van vremder saken omme sijns te ghebrukene in enecheiden  ende ic wart geuoert als in enen beemt  jn een pleyn dat hiet die wijtheit der volcomenre doechde  daer in stonden boeme dar ic toe wart gheleidt  ende mi worden ghetoent haer namen ende de nature van haren namen 
                 die yerste boem hadde ene verrotte wortele die ouerbroesch  was ende een ouervast selbloct   ende daer bouen ene herde lieuelike scone bloeme  die stont soe onvaste  wanneer soe een storm quame soe viele die bloeme ende dorrede  ende die mi leidde dat was een inghel vanden tronen die dat onderscheet hebben  ende op dien seluen dach wasic te hem comen met wassene  so dat ickene hadde ontfaen dat hi soude sijn in miere hoeden ende gheselle in allen  minen weghen  ende die inghel seide  menschelike nature verstant ende kinne wat dese boem es  ende ic verstont  ende hi toende mi dat dat ware die kinnesse ons selfs  die wortele verrot dat was onse broesche nature  ende dat vaste selblocte die ewelike ziele  ende die scone bloeme die scone vorme der menschen die soe saen verdoruen es in ere vren 
                doe leidde hi mi vortdane daer een boem stont die herde neder was ende hadde scone fiere bladre ondermingt met alrehande vaerwen die ghenoechlec waren aen te siene  ende bouen alle die scone bladre hinghen verdorrende bladre die alle die scone bladre bedecten  ende doe seide echt die inghel  vercorne ziele ende haken bsol de   die van soe nedren te soe hoghen ghetrect best ende van soe donkren dolinghen te soe claren ende vanden armsten ten rijcsten  verstant wat dit es  ende hi toende mi ende ic verstont  dat was  die oetmoedecheit die met vroeder vresen daerse met bekint gods groetheit ende hare nederheit alle hare wel ghechierde doghede mede dect  om datse gheuoelt ende bekint dat hare ghebrect haers lieues te ghebrukene ende datse hare ne weet wies verheffen  dits puer oetmoet 
                doen leidde hi mi voert een groet boem stont ende een starc met groten breeden bladeren  ende die inghel seide noch te mi  o moghende ende starcke  die den moghenden ende  den starcken god verwonnen heues van aneghinne sijns selfs die sonder beghin was ende met hem die ewelecheit ghewelden sals in eeuwecheiden  les ende verstant  ende ic las ende verstont  jn elc blad was ghescreuen  jc ben de cracht van volcomenen wille  mi en mach en gheen dinc ontbliuen 
                ende daer bi stont een boem met vele telgheren die groet was ende hadde alle sine telghere doer den anderen boem ghestrect  ende die inghel seide noch te mi  o vroede vander redenen berecht  ja vander redennen des groten gods  les ende verstant die wise lesse ende die vroede die dese dorwassende leert  ende ic verstont dat aen elc blat was te lesenne  jc ben die onderscedecheit  sonder mi en mach men niet doen 
           ende doen leide hi mi vort daer een ouerscone boem stont die hadde drie bsol rande  telghere ende elker telgre waren drie  drie bouen ende drie in midden ende drie beneden  ende die inghel seide noch te mi  o sorfachtechteghe om die auenture vanden mesvalle dijns toecomens  o suchtende om die dolinghe der menschen die ghemaect sijn ter minnen gods ende van hem dolen ende elder gheraken  o steruende metter doet dijns liefs die hi starf  verstant dese drie nederste telgre  want dure met op gheclommen best ten ouersten telgren  ende ic verstont dat alle die bladre waren van sat groendere vaerwen ende scaerp ende lanc  ende  an elc blad was een herte ghescreuen  ende ane die drie nederste telgre waren alle die herten die aen elc blad stonden van roeder vaerwen aen te siene  ende die middelste drie telgre hadden herten ane te siene van witter vaerwen  ende de herten van den ouersten drien telgren waren aen te siene van goude 
                ende die jnghel seide noch te mi  reyne columne in die kerke der heyleghen  die dinen lichamen pure ghehouden heues van allen dien saken die niet en ghetamen inden heyleghen tempel gods  o onnosele ende troestersse elker nosen dar de reyne wille ons groets gods bi ghesterct sal wesen ende es  o bekinnende met bekinnessen die edele nature ons suets gods daer du  soe vroech bi vercoers pure reynecheit  bouen al dat was ende es ende bi en ghere auenturen nye en ghebrakes vre  nv verstant dese drie middelste telgre  ende ic verstont 
                ende die inghel seide noch te mi  ghi soukende gherechte minne allene in uwen god jn allen die seden volmaectelike die ter heylegher wet behoren te werkene die god gheheylecht heeft met sinen heyleghen leuenne dat hiere in leefde ende met sinen groten gheboden ende met sinen hoghen raden  ghi minnende ende pleghende met minnenden dienste der heylegher seden na die behaghenesse des alweldeghen gods  ghi ghestadeghe wesinghe daer god trouwe van gherechter minnen altoes in vint ende ewelike in besitten sal  verstant dese drie ouerste telgre  ende ic verstont 
                die boem was die wijsheit  die yerste nederste telch die aen die bladre die rode herten hadde dat was die vrese van meswesene ende van ontbliuene der volmaecter doghede  die ander telch was die vrese dat gode soe vele ghebrect werdecheiden vanden menschen ende datter soe vele  dolen van der waerheit die hi selue es  de derde telch was de vreese dat elc mensche steruen sal metter seluer doet daer onse lief mede starf wiseleke in elker ende in alder dighet ghenoech te sine om die doet te steruene alle vren ende dat cruce te draghene ende daghelike daer ane  te steruene ende met allen dien te steruenne die dolen ende steruen 
                die yerste middelste telch die de witte herten hadde ane die bladre dat was reynecheit ane den lichame  inden seden  in worden ende in werken  die ander telch was dat werken in yeghewelken onnosel ende reyne te begherne  ende te hoedene sine werke na ghetamene ons liefs  die derde telch was soe puer te bliuene van alre beulectheit inden gheeste  inden gare  inder zielen  dat en ghene nederheit dar in en come van dolinghen  van houerden  van ydelre glorien  van desperacien  van te vele te hopene dies men noch niet en heeft  ende datmen niet en valle in bliscape bouen hebbinghe noch in rouwen bouen  ghebreken noch niet en valle in affectien noch in en gheen ghenoeghen te vollen tote dien daghe datmen minne langhe ghenoech ghedraghen heeft na hare tamelecheit ende datse soe volwassen es ghedraghen ende met tameliken werken soe voluoedt datmen comt bouen draghen vander minnen jn dat gheuoelen dat vele hoghere es dan minne te draghene  want minne te draghene dats onste  verlanghen  begheren  dienst  oeffeninghe van bernenden wille altoes sonder cesseren  maer minne gheuoelen dat es ghedinken in vriheiden van minnen  maer minne te sine verhoghet al 
                die yerste telch vanden ouersten drien die de guldene herten hadde ane hare  blader dat was  met meneghen volmaecten doechden minne met hare seluen enechleke soeken daerse gheheel te vindene es  die ander telch es met minne  den hoghen wille gods te pleghene na sine behaghelecheit daer hi hem seluen elken mede behaghen doet die hem also leuet  die derde telch was dat ghestade wesen daermen der minnen altoes gheheel met es vte menechfuldeghe doechden in die gheheele eneghe doghet  die de minnende beide in een verswelghet ende worpse inden afgront daerse soeken ende vinden selen die eweleke ghebrukelecheit 
                doen leidde hi mi voert daer wi vonden enen kelc al vol bloeds  ende die inghel seide noch te mi  grote met groten wille  alle onghehoerde pine ende ghehoerde sonder quetsinghe ende met sueter rasten ouerlidende  drinct ende ic dranc ende dat was die kelc der verduldecheit  daer dedic gelofnisse gode ghestadelike ghenoech te sine in verduldegher trouwen 
           doen leidde hi mi voert in die middelt der wijtheit daer wi in wandelden  dar stont een boem die hadde wortele op wert ende den tsop neder wert  die boem hadde vele telghere  die nederste telghere die de tsop waren  die yerste was gheloeue  die andere hope daer die menschen bi beghinnen  ende die inghel seide noch te mi  o meestersse vanden beghinne toten inde op climmende desen boem ter dieper  wortelen des onbegripelecs gods  verstant hoe dit es die wech der beghinnender ende te gheduerne der volcomender  ende ic verstont dat was die boem der bekinnessen gods die men met gheloue beghint ende met minnen volhint 
                daer bi dien boem stont noch een  die hadde ronde bladre ende breede  ende die inghel seide te mi  blijft hier alse gheuanhenne tote des di  weder sent die di hier ontboden heeft te comene ende verstant sinen verhoelnen wille daer hi dijns in wilt ghebruken  ende ic vare in dinen gheweldeghen dienst dienen  jc hebbe heden van di ontfaen jn dinen dienst te wesene alle vren tote dattu mi ontwassen best vte dien wegen die ic di hebbe gheleidt ende duse volmaectelike cans volghen ende gheuoelen dies verholen raeds dien di onse grote gheweldeghe god sal doen weten te derre vren  jc vare hoeden dinen reynen lichame jn diere edelre werdicheit daer ickenne in vonden hebbe ende houden wille 
                ende doen seide hi  kere di omme van mi ende du salt den ghenen vinden dien du ye ghesocht hebs ende dar du allen erdschen ende allen hemelschen bi af ghekeert best  ende ic keerde mi van heme ende ic sach een cruce voer mi staen ghelijc cristalle claerre ende witter dan cristael   daer mochtemen dore sien ene grote wijtheit ende voer dat cru bsol ce  saghic staen enen zetel ghelijc ere sciuen ende was claerre ane te siene dan die sonne in haerre claerster macht  ende onder die sciue stonden drie colummen  die yerste columme was ghelijc berrenden viere  die ander was ghelijc enen stene die heet thopasius  die heeft nature vanden goude ende na de claerheit der locht ende hi heeft vaerwe alre stene  die derde was ghelijc enen steene die heet amastistus ende heeft eene pellenleke vaerwe na die rose ende na die vyolette  ende in midden onder die sciue drayede een wiel soe vreeslike omme ende die soe eyseleke was aen te siene dat hemelrike ende ertrike daer af verwondren mochte ende uervaren 
                die zetel die gheleec ere sciuen dat was die ewelecheit  die drie colummen waren die drie  namen daerne die ellendeghe die verre van minnen sijn met verstaen  die columme ghelijc den viere es die name des heyleghen gheests  die columme ghelijc den thopaes es die neme des vaders  die columme ghelijc den amatist es die name des soens  die diepe wiel die soe vreeselike donker es dats die godleke gebrukelecheit in haren verheolnen stormen 
                op die gheweldeghe stad sat die ghene dien ic sochte ende daer ic een met hadde beghert te sine ghebrukeleke  sine vorme was onseggheleke enegher redenen  sine hoeft was groet ende wijt ende  kersp van witter vaerwen ende was ghecroent met ere cronen die gheleec enen steene die heet sardonius ende heeft drie varwen  swart wit ende roet  sine oghen waren aen te siene wonderleke onseggheleec ende alle dinc treckende in hem in minnen  daer en maghic niet af te worde bringhen  want die ontalleke  grote scoenheit ende ouersuete suetecheit vandien werdeleken wonderleken anschine dat benam mi alle redene van hem in ghelikenessen  ende mijn lief gaf mi hem seluen in verstannessen sijns selfs ende in gheuoelne  maer doen ickenne sach doen vielic hem te voete  want ic bekinde dat ic al dien wech te hem was gheleidt dar noch alsoe vele toe te leuene was 
                 ende hi seide te mi  stant op want du best in mi op ghestaen sonder beghin gheheel vri ende sonder val  want du begheert hebs een met mi te wesenne ende du hebs daer toe ghedaen te rechte ende te cromme  ende ouermids dattu so  verstormt best in onghedurecheiden ende du bes orconde heues van mi ende van openbareb werken die du ghewracht heues jn allen dien dar du mijns willen in uerwanets ende omme dine vroede werke  hebbic di ghesent den jnghel der throne die vroet es die gherechte ghewilleghe ter volmaectheit te leidenne  die di so  bewarent vant van binnen dat hi di alle die weghe leidde die hi di soude hebben ghetoent als enen kinde  want hi di soe hoghe namen gaf die di verchiert hebben in mijn anschijn 
                nu salic di doen weten wat ic di wille  jc wille dattu dor minen wille tote alre ellendecheiden bereet best  ende ic verbiede di dattu nemmermeer en onderwints yet te andene noch te wre bsol kenne  also vele als een op slaen van ere oghen  dar du di dies onderwints in enegher manieren soe bestu die ghene die mi mijn recht onderghaen wils ende mijn moghentheit onderwints  jc geue die noch  seide hi  een nuwe ghebod  wiltu mi gheliken inder menscheit alse du beghers inder gotheit als te ghebrukene van mi  soe saltu begheren arm  ellendech ende versmaedt te sine onder alle menschen  ende alle vernoye selen di smaken bouen alle erdsche ghenoechten  jn en gheenre wijs en later di verdrieten  want si selen onmenschelike sijn te verdraghene  wiltu veruolghen minne na die fiere nature die di mine gheheelheit heyschet  soe saltu so vremde werden onder die menschen ende soe onghehoert ende soe onsalech du en salt niet weten waer enen nacht herberghen ende alle menschen selen di noch  af ghaen ende begheuen ende nieman en  sal met di willen dolen in dine noet ende in dine quale van allen dinen wesenne belouic mi jn dinen daghen die du gheleefs noch enen corten tijd  want dine vren en sijn noch niet comen 
                maer ic hebbe een dinc te di daer ic mi omme belghe in enen dele dat ic di tonen wille  du best ionc van daghen ende du wils dat ic bekinne dijns lichamen sware pine ende die trouwe van dinen handghewerke ende dinen nuwen wille altoes vloyende van caritaten ende die begherten van diere herten ende dat doeyen van dinen sinnen ende die minne van diere zielen ende dit bekinnic al  ende oec bekinne du dat ic leefde suuer mensche ende mijn lichame doghede swaer pine ende mine hande wrachten  alle trouwe ende mine nuwe wille van caritaten dore vloyede alle de werelt in vremden ende in vrienden  ende mine sinne doeyden ende mijn herte begherde ende mine ziele minde ende in allen desen verbeide ic al miere tide des die vren quamen dat mi mijn vader op nam te hem  ghi hebt gheseit somwile te mi  jc hadde goed mensche leuen want ic hadde die  vij  gauen  dat es waer  ende niet allene gauen  maer ic was selue gaue der gheeste die de gauen heeten  ende du heues gheseghet mijn vader was met mi  dats waer  wi en scieden nye  vre  maer ic make di cont ene verhoelne waerheit van mi die doch openbare sceen diet hadde connen verstaen  dat ic nye ene vre mi seluen bi miere mogentheit ghenoech en dede in en gheen ghebreken daer ic in was noch dat ic ane die  gauen mijns gheestes nye en veruinc  sonder dat icse met pinen van doghene vercreech ende van minen vader die hi ende icke al een waren alse wi nv sijn  vore dien dach dat mine vre quam van miere volwassenheit  jc wandelde mijn vernoy noch mijn pine bi miere volcomenheit nye  nu heuestu dine ellende gheclaghet  ende waer omme du niet en heues van mi dies du behoeues na dinen niede  ende ic vraghe di wanneer di dies ghebrac du en hads die sevene gauen mijns gheestes  ende ic vraghe di wanneer du begheuen waers van minen vader in eneghen wesenne  mijn vader en was altoes met di  ghelijc hi met mi ende ic met hem was doen ic mensche leefde  na dien dattu mensche best  soe leue ellendech als mensche  jc wille van di mi also volcomelike geleeft hebben in allen dogheden in erdrike  dattu mi in mi seluen in en genen pointe en ghebrekes  heue die seuene gauen mijns ghees bsol tes  ende cracht ende hulpe van minen vader in volcomenen werken der doghede  daer men god mede werdet ende bliuet eewelike  maer gheuoelt v mens bsol che  in allen dien ghebreken die ter menscheit behoren sonder sonde allene  alle die pine die ter menscheit behoert die becorde ic doen ic mensche leefde sonder sonde allene  jc en coste mi seluen nye bi miere moghentheit van binnen sonder met troeste dat ic seker was van minen vader  du heues dat oec wel bekint dat ic langhe leefde in erdrike eer men mi bekinde onder dat volc ende eer ic miraculen dede  ende doen icse dede ende men mi bat bekinde  doen bleef mi onmenech vrient in die werelt  ende in miere doet stondense mi wel na alle af die leefden  dar omme en laet di niet berouwen dat di alle menschen begheuen selen omme die volcomene minne ende omme dat du in minen wille leefs  scone gheliken ende mirakelen sijn di van dinen daghen meer ghesciet sonder noet dan eneghen mensche die  geboren wart seder dat ic starf  miraculen ende ghichten van buten die waren in di sere begonnen te werkenne  die heuestu mi onseghet ende bester af ghestaen ende en wilter niet  die begauestu bi minnen ende wils el niet dan mi  ende ommi heuestu als verteghen ende wilt mijns ghebruken in gheuoelne dat bouen al gheet  ende dat ghetal van dinen daghen daer toe dat es noch onna gheleeft  jc sal di  seghet hi  liefste gheminde gheuen  mi heymeleke alse du mi hebben wils  want du niet en wils dat di die vremde troesten noch dat si di bekinnen  soe salic di gheuen verstennesse mijns willen ende conste gherechter minnen ende enechleke mijns te gheuoelne bi vren in stormen van minnen  alse du niet geduren en mach sonder mijns te gheuoelne ende di dine pine te swaer wert  met verstennesse saltu  wiseleke minen wille werken jn allen dien die behoeuen van di te wetene minen wille die hen oncont noch es  niemenne en heuestu noch ghebroken ende niemene en ghebrec nemmermeer tote dien daghe dat ic di segge  dijn werc es al voldaen  met minnen saltu leuen ende gheduren ende mijns verholens willen pleghen daer du mi mede best ende ic di  ende met mijns te gheuoelne salic di ghenoech wesen ende du mi  dus werke minen wille met verstennesse  mine alre ghenoechghelecste gheminde  dus pleghe mijns met minnen  mine naeste ghebrukende in miere naeheit  dus saltu mijns ghebruken  dit es die boem van dien worden die ic di nv seide die heet bekinnesse der minnen  want di soe vele  ghepredect es dat di die nederheit verswaren sal soe toende ic di seluen wat ic di wille  du moets suete weder keren ende doen dat ic di beuolen hebbe  alse du wils so nem bladere van desen bome dat es  kinnesse mijns willen  ende alse di vernovet so nem van den tsoppe ene rose  ende van hare nem een blad  dats minne  ende alse du niet gheduren en cans so nem vander rosen datter binnen es  dats dat ic di sal gheuen mijns te gheuoelne  altoes saltu kinnesse mijns willen hebben ende minne gheuoelen ende ter noet mijns ghebrukeleke gheuoelen  aldus dede mi mijn vader doen ic sijn sone was  hi liet mi in node ende hi mi beghaf mi nye jc gheuoeles in ghebrukene ende ic diende dien daer hi mi toe ghesent hadde  dat herte dat in die rose es  soe gheheel dat es ghebrukelecheit van minnen gheuoelleke  hen allen  lieue  die di goet ende quaet doen  wes al eens in werken van haere noet  minne sal di also machtech maken  ghef al  want al es dine 


tweede visioen
 het was op enen chincsen dach dat ic den heyleghen gheest also ontfinc dat ic verstont alle den wille der minnen in allen ende alle die seden vanden wille der hemele ende der hemelscher ende al die volcomenheit der volmaecter gherechtecheit ende alle ghebreke der verloerne  ende alle diere wille die ic sach in welken si waren van waerheiden ende van loghenen ende ye seder gheuoeldic aldus der minnen van allen dien die ic sach in also velen als si waren  ende doen verstondic alle redenen die men  sprect in lxxij manieren  die menechfuldecheit van allen  desen wesenen es mi onscuult ende verstilt  maer dat staren enechlike in heme ende die berrentheit der minnen ende die waerheit sijns willen  diene bleschen noch en sweghen noch en laghen nye seder in mi 
                te voren vore dien tijd woudic altoes weten in allen minen doene  peinsdic ende seide emmer  wat es minne ende wie es minne  in dit te pleghene haddic  ij  iaer gheweest 


derde visioen
 daer na eens paeschs daghes wasic te gode ghegaen  ende hi omuinc mi van binnen mine sinne ende nam mi inden gheeste ende voerde mi in dat anschijn des heyleghen gheests die den vader ende den sone in enen wesene heuet  ute dien gheheelen wesene dies anscijns ontfinghic alle verstennissen ende soe lasic alle mine vonnissen  ende ene stemme vte dien anschine luudde also vreeseleke alse ouer al ghehort  ende si seide te mi  sich hier  oude  die  op mi gheroepen heues ende ghesocht wat ende wie ic minne ben dusentech iaer vore der menschen gheborte  sich ende ontfanc minen gheest  van allen bekinne wat icker minne in ben  ende alse du mi di volbringhes puer mensche in mi seluen dore alle weghe van volre minnen  soe saltu mijns ghebruken wie ic minne ben  tote dien daghe  saltu minnen wat ic minne  ben  ende dan saltu minne sijn also ic minne ben  ende dune salt niet men leuen dan dat ic minne ben jn dinen daghe toter doet dattu leuende werdes met miere enecheit ontfingstu mi ende ic hebbe di ontfaen  vare ende leue dat ic ben  ende comt weder ende bringt mi gheheele godheid ende ghebruket wie ic ben  ende doen quamic weder in mi seuen ende verstont al dat ic te voren seide ende bleef starende in mijn herteleke suete lief 


vierde visioen
 ic sat op enen mey dach  ende soude messe horen van sinte jacobe alst recht was  want het doen sijn dach was  doen worden mi binnen diere epystelen mine sinne binnen ghetrect met enen groten verstormden ghelate van enen gruweleken gheeste die mi van binnen trac in binnen mi  van binnen mi werdic doen al op ghetrect inden gheeste 
                doen wert mi vertoent ene selsenne ghelike  twee conincriken als van ere rijcheit ende van ere gheborten ende van enen gheslechte ende van gheliker const in alre ghewelt  ende doen quam een inghel bernende al vol onsteken van invie reghen viere  ende hi ondede sine vloghele wide ende hi sloech dar mede grote slaghe seuene  alse een roupre die al verstillen wilde te siere stemmen om te ghehorne sinen wille  metten yersten slaghe hilt die mane stille van ha bsol ren  lope te diere stillen die daer gheboden was  te dien andren slaghe liet die sonne haren loep te diere stillen   metten derde slaghe hilden alle die sterren van haren lope  metten vierden slaghe worden die vanden paradyse van haerre rasten verwect dies te bewonderne met nuwer redenen  metten vijften slaghe hilt die troen stille van sinen lope  metten zesten slaghe openbaerden alle die heyleghen van heyleghen menschen leuende ende dode alle die sijn inden hemel ende in purgatorien ende in erdrike elc na dat hi wesen sal gheheelec in allen  metten seuende slaghe worden ontploken alle hemele van elcs hemels rike in eeweliker glorien 
                doen die inghel aldus hadde ghesleghen met sinen vloghelen ende ghestille hadde ghemaect  doen gaf hi ene stimme alse die donder  ghelijc  ere gheweldegher bosinen daer men met ghebiedt dat hoechste ghebod  ende doen seide hi  alle ghi ghestilde die dient ende alle ghi gheopenbaerde diemen daer mede dient  sijt mi hier mede orconde van dat ic toene derre wonderendere ende derre gruwelendere van uv die hier steet  doen wasic binnen diere vren omvaen in sine vloghelen ende in die middelt sijns riken dat hi selue was  doen seide hi te mi  du onbekinde alle dinen houden ende alle dinen weder bsol saken   gheminde ye alsic selue  nv kies van desen tween hemelen die du in conincrike saghes  ende doen vielic in heme alse omuaen met ere sueter nuwer trouwen ende die was vol van bekinnessen met smake van gherechter minnen  jn dien  doergaenden smake van sueter minnen seide hi te mi  gereenne metter gheheelder trouwen die eweleke alle dinc nuwe sal maken  ghesmake ende kinne selue wat dese hemele hebben onghelijcs  ende kies den rijcsten ende den moghensten  ende ic seide  here  jc bekinse alle  want du mi met dijnre volcomenheit heues af ghedaen alle mine nederheit daer ic bi twifelde  ende doen saghic enen dies die ene hemel was ende mijn lief  elken in sinen hemel  euen gheweldech ende in gheliken dienste ende in alre ghelikere glorien ende in ere werdegher gheweldecheit ende in euen verdraghelikere ghenadecheit jn allen eeuweleken wesene  ende alle die verstilt waren van haren lope  mane  sonne  sterren  throen  ende alle die gheopenbaert waren te dien orconde te sine  paradijs  menschen ende alle hemele die dien dienen  seide alle  amen  ende orconden die enecheit van hen beiden  ende hen allen es orlof  ghegheuen elken te sine in sinen wesenne daer hi te voren in was 
                doen seide die jnghel noch te mi  nu sich mi eneghe gheenecht dinen gheminden ende mine ghe bsol minde  sidi ghemint met mi  dese geheele hemele die du sies die hare sijn ende mine  ende die du saghes alse twee conincriken die verwoest waren dat was onser tweer menscheit eer si vol wies  jc wies vore  ende nochtan bleuen wi effene  ende ic quam in mijn rike ghisteren  ende ghi wiest na  nochtan bleuen wi effenne  ende si sal volwassen heden ende met di coemn marghen in hare rike  ende nochtan bliuen effene met mi  du heues  lieue starke grote ende vrouwe   willen weten met dinen twifele te mi waer bi dat wesen soude ende met wat werke dat si mi ghelijc volwassen soude dat ic hare ghelijc wesen soude ende di ghelijc mi seluen  dat si in mi  ende dat si di cont van minen monde  dat es mine verstennisse miere riker naturen 
                hare een groet werc daerse mede volwassen sal dats datse alle die doghede werken sal die hare van minen wesenne ghetoent sijn jn scrifturen jn rade jn smake van minnen tusschen hare ende mi biden ghebode dattu heues te hare van bande van minne ende bider wider kinnissen die du heues mijns ghebrukelecs willen 
                hare ander grote werc sal sijn ellendech wesen ende onghestadech tijd vele diere grotere doghede  die wil in hare ghemint hebben ende dat siere met werken sal met grote storme tghelijcste 
                hare derde werc  ende hare noch meere doghet sal sijn hare meneghe toecomende mestroest te allen vren  die hare segghen selen  wat meint god  wat meint dese ioffrouwe  wat saelt wesen  hoe maecht ghescien dat ic hem volwiese ende hare na haerre beider werdecheit hen ghenoech te sine  mi weetse volcomen god ende di salse willen weten die volcomenste mensche die leeft bi aller gheliker doghet na minen seden  die anxt ende die quale hoese ons also ghenoech ghewerken soude met also ghebrekeleken seden alse die hare sijn  ende hare ouersuete haeste met ernster  begherten dat sijt emmer wesen wilt sonder ontbliuen wat soe dat cost  ende dan weder vallende in mesdaden diese doemen ende onthopen doen  die soe gherne edel bleue ende sonder vlecke na onse beiden ghelijc  ende hare seluen daer buten gheuoelt met allen haren vonnissen  nv gesmake selue wat mochtse meer doen volcomen 
                hare vierde werc ende dat alre meeste datse in ons volleiden sal dats deruen van onser sueter naturen die onser ghelijc van anderen gheuoelt ende die kinnisse ende dat smaken dat wi in ons seluen tweeuoldech van hare hebben  ende si onuolwassen dies daruen moet dien si bouen al moet minnen  ende alse alle deemsterheit dar  ane hebben  dat sal hare werc sijn daer si ons mede ghenoech maerghen hare seluen volbringhen sal 


vijfde visioen
 jc was in assumptie daghe te mettenen inden gheeste op ghenomen ene corte wile  ende mi worden vertoent die drie ouerste hemele daermen af noemt die drie ouerste jnghele  die throne die cherubinne die cheraphinne  ende het quam te mi die aer vanden viere dieren  die suete sente johannes ewangeliste  ende seide  com ende sich die dinghen die ic mensche sach  die heuestu alle ghesien ontploken ende gheheel die ic bi gheliken sach die heuestu bekint ende wets welc si sijn 
                ende metten ghedinkene der spraken die sinte johannes hadde hier na te mi so vielic in mijn anschijn met enen grote wee  ende dat wee riep ouer lude  a a heylech vrient ende ghewareche  moghentheit  waer omme laetstu donse in vremden stucken  ende waer omme en doervloystuse in onse enecheit niet  ic hebbe minen ghehelen wille noch met v ende minne ende hate met v alse ghi  want ic en ben noch nu gheen lucifer  seder dat ghi mi anderwerf sekerheit daedt  alse die ghene doen die nu lucifer sijn ende willen dat hen goet ende gracie ghescie dies niet en hebben in leuene noch in werken noch in dienste  ende die  haren arbeit willen verdriuen ende gracien willen ghebruken ende verheffen hen  om dat ghi hen  j  luttel toenet uwer goetheit soe willen sijt vore recht hebben  ende die vallen van uwer hemelscher eren  dat hebdi mi  ghedaen weten  hier ane mesdede ic hier vore ane leuende ende ane dode  die ic met begherten vore recht uerledeghen woude uter purgatorien ende vter hellen  maer des sijt ghebenedijt  ghi dadet van hen vieren sonder uwe abolghe te mi onder leuende ende dode die doe ter hellen behoerden  dat verdroech uwe goetheit miere onbekinnecheit ende miere onbesetter begherten ende diere ongebondender karitaten die ghi mi in v ten menschen gaeft  ende ic noch niet doen en bekinde uwe volcomene gherechtecheit  in desen vielic ende wart lucifer in dat dat ic dit niet en bekinde alle en mesuiel mi in v niet  dit was die ene sake daer ic omme viel onder de menschen  dat ic hen onbekint bleef ende si mi wreet  jc woude bi minnen onthouden leuende  ende dode ute alre nederheit van onthopene van meswerkene  ende dede haer pine menderen  ende helsche dode in purgatorien senden ende leuende helsche in hemelschen rade bringhen  dit verdroech mi  uwe goetheit ende toende mi dat ic hier om aldus ware gheuallen onder dat volc doen ghi mi seluen in v seluen naemt  ende daet mi weten hoe ghedaen ghi sijt ende haet ende mint in enen wesenne  doe bleef mi bekint hoe ic al met v soude haten ende minnen ende in allen wesenne sijn  hier bi dat ic dit weet soe eysche ic v dat ghi donse gheheel maect met ons 
                ende die op den throen sat inden hemel seide te mi  dese  iij  throne ben ic in  iij  personen  troen mensche  cherubin heylighe gheest  seraphijn in mijn ghebruken daer ic al ben  ende hi nam  mi op buten den gheeste in dat ouerste ghebruken van wondere sonder redene  daer ghebroekic sijns alsic eweleke sal  die vre was cort ende alsic te mi seluen quam doe dede hi mi weder inden gheeste ende seide te mi aldus  alsoe dws nv ghebrukes saltws eweleec ghebruken  ende johannes seide te mi  ganc te dijnre bordenen ende god sal sijn oude wondere in di vernuwen  ende ic quam weder in mijn leet met meneghen groten wee 


zesde visioen
 het was in enen dertiendaghe  doe wasic  xix  iaer out  alsoe wordense mi daer ghenoemt  doe haddic wille te onsen here te gane  ende ic was te dien tiden in begherten ende in ouerstarken eyschene wie gode nemt ende gheeft in verlorenheiden van hem  in op bsol nemene  van ghebrukenessen  die hem als in allen na sinen wille sijn  doen werdic op dien dach daer met sere van nuwes in minnen beruert  ende doen werdic op ghenomen in enen gheeste ende gheuoert daer mi wart ghetoent ene hoghe gheweldeghe stat ende op die moghende stat stont  j  zetel  ende die daer op sat was onsienlec ende onuerstaen in diere werdicheit van dien am bsol bachte  dat daer bouen te werkene was selke stat te besittene dat es onbekinleec hemelsche ende ertschen  bouen op dat hoghe sitten in die hoghe stat daer saghic ene crone die was bouen alle diademata  ende hare wijdde hadde onder hare alle dinc beuaen ende buten diere cronen en was niet 
                 ende een jnghel quam met enen gloeyende wyeroecvate ende gloyende van viereghen roke  ende hi cnielde voer die hoechste stat der zetele daer die crone bouen hielt  ende hi deder hem ere mede ende seide  o onbekinde moghentheit ende al vermoghende grote here  hier mede si di ere ende werdicheit van derre vrouwen die di besoect in dine verhoelne stat  die onbekint es allen den ghenen die di dus ontstekene offerande niet en senden met alsoe scarpen schichten alse si di sent met nuwer bernender ioghet  die  onder dat volc hare  xix  jaer heet hebbende  ende si es die  here  die di inden gheeste comt besoeken  wie du daer best daer men di niet en versteet  want dat onbekinde leuen dattu in  hare heues ghesticht inder bernender karitaten  dat heefse hier gheleidt  nu oppenbare hare dattuse hier halets ende volleidse in di 
                ende daer hoerdic  j  stemme spreken vreseleec te mi ende onghehoert  bi enen ghelikenesse sprekende te mi  die seide  sich wie ic ben ende ic sach den ghenen dien ic sochte  ende sijn anschijn oppenbaerde hem met selker claerheit dat icker in bekinde alle anschine ende alle die vormen die ye waren ende selen wesen  daer hi ere ende dienst af ontfeet in allen gherechten  ende waer omme elc tsine sal hebben in doemselen ende in benedictien  ende waer bi elc geset sal sijn in sijn stat  ende bi wat wesene die selke van heme daer vte dolen ende weder daer toe geraken fierleker ende scoenleker dan sijt te voren hilden  ende waer omme selke dolen ende niet weder gheraken  ende hoe selke altoes schinen dolende ende nye vre daer wt en quamen ende gheheel sijn bleuen staende ende alle vren wel na sonder troest  ende selke sijn bleuen in hare stat van kinde ende bekin bsol dense   werdech ende hildense also toten inde  alle wesene bekindic daer in dat anschijn  jn sine rechte hant saghic die ghichte siere benedictien  ende daer in den groten hemel ontdaen ende alle die daer in wesen selen eweleec met heme  jn sine luchter hant saghic dat swert dies vruchteghen slaghes daer hiet al met versleet in die doet  daer in saghic die helle ende alle hare eweleke gheselscap  jc sach sijn lingde onder al verdruct  ic sach sine cleinheit bouen al verheuen  jc sach sijn verborghenheit begripeleke alle dinc omme vloeyende  jc sach sine wijtheit binnen al besloten  jc hoerde sine redene ende verstont alle redene met redenen  jc sach in sijn borst dat ghehele ghebruken siere naturen in minnen  van alden anderen dat ic sach ghestondic inden gheeste 
           maer doe wonderde mi van al diere rijcheit die ic ghesien hadde in heme  ende bi dien wondere quamic buten den gheeste daer ic in hadde ghesien al dat ic sochte  ende alse ic alsoe ghedaen in al diere riker verweentheit kinde mijn anxteleke lief ende mijn ontseggheleke soete  doe vielic buten den gheeste van mi ende van al dien dat ic in hem ghesien hadde  ende viel al verloren in die ghebrukeleke borst siere naturen der minnen  daer in bleuic verswolghenleke verloren buten alle ver bsol stannesse  van el yet te wetene noch te siene noch te verstane  dan  i  te wesene met hem ende dies te ghebrukene  daer in bleuic men dan ene halue vre 
                doen werdic weder ghewect in enen gheeste ende ic bekende weder alse te voren ende verstont alle redene  ende van hem wart echt ghe bsol seghet  te mi  hier na en saltu meer nieman doemen noch benedien buten ghetamen van mi  ende du salt elken gheuen recht na sine werdecheit  aldus ghedane ben ic in ghebrukene ende in kinnen ende in op ghenomenheiden den ghenen die mi ghenoech na minen wille sijn  jc gheleide di god ende mensche weder in die wrede werelt  daer du salt ghesmaken alre doede  des du hier weder coms in den ghehelen name mijns ghebrukens daer du in ghedoept best in mine diepheit  ende ic wart met dien weder bracht iamerleke in mi seluen 


zevende visioen
 te enen cinxen daghe wart mi vertoent inde dagheraet  ende men sanc mettenen inde kerke ende ic was daer  ende mijn herte ende mijn aderen ende alle mine lede scudden ende beueden van begherten  ende mi was alst dicke heeft gheweest soe verwoeddeleke ende soe vreeseleke te moede dat mi dochte  ic en ware minen lieue ghenoech ende mijn lief en uerwlde minen nyet  dat ic steruende soude verwoeden ende al uerwoedende steruen   doe was mi van begherliker minnen soe vreseleke te moede ende soe wee dat mi alle die lede die ic hadde sonderlinghe waenden breken ende alle mine aderen waren sonderlinghen in arbeiden  die begherte daer ic doe in was die es ontseggheleke enegher redennen ocht yemens die ic kinne  ende dat selue dat icker af segghen mochte ware onghehoert vore alle die die minne nye en bekinden met begherten werken ende die vore minne nye  bekint en waren  aldus maghicker af segghen  ic begherde mijns liefs te vollen te ghebrukene ende te bekinnenne ende te ghesmakene in allen uollen ghereke  sine menscheit ghebrukeleke mitter miere ende de mine daer in te ghestane ende starc te wesene in onghebrekelecheiden te valne dat ic hem weder dat onghebrekeleke ghenoech ware  suuer ende enech ende in allen te vollen ghereke ghenoech te doghene in elker doghet  ende daer toe woudic van binnen dat hi mi met siere godheit in eneghen gheeste ghenoech ende al ware dat hi es  sonder ontbliuen  want die ghichte coesic meest bouen alle ghichten die ic ye ghecoes  dat ic ghenoech ware in allen groten doghene  want dat es dat volco bsol menste  ghenoech doen te wassene god met gode te sine  want dats doghen ende  pine ellende ende in groten nuwen vernoye te sine ende dat al laten comen ende gaen sonder vernoyen ende el en ghenen smake daer af te hebbene dan soete minne ende helsen ende cussen  aldus begherdic dat mi god ware hem mede ghenoech te sine 
                doe mi aldus vreeseleke te moede was  doe versaghic vanden outare comen gheuloghen te mi enen are die groet was  ende hi seide mi  wiltu een werden soe ghereide di  ende ic stoent op mijn knien  ende mijn herte gheberde vreseleke dat enechleke te anebedene na sine werde werdecheit  dat doch mi onghereet ware  dat wetic wel  wet god  altoes te minen wee ende te minen sware  ende gheen aer keerde segghende  gherechte here ende moghende  nu tone dine moghende cracht dijnre enecheit te eneghene  na ghebruken dijns selues  ende hi keerde hem weder ende seide te mi  die ghecomen es hi comt weder ende daer hi nye en quam  daer en comt hi niet 
                doe quam hi vanden outare hem seluen toenende alse een kint  ende dat kint was van dier seluer ghedane dat hi was in sinen yersten drien jaren  ende hi keerde hem te mi waert ende nam vter ciborien sinen lichame in sine rechte hant ende in sine slinke hant nam  hi enen kelc die sceen vanden outare comende  maer ic en weet wanen hi quam  daer mede quam hi in die ghedane des cleeds ende des mans dat hi was op dien dach doen hi ons sinen lichame iersten gaf  also ghedane mensche ende man soete ende scoene ende uerweent ghelaet tonende  ende also onderdanechleke te mi comende alse een die eens anders al es  doe gaf hi mi hem seluen in specien des sacraments in figuren alsoe men pleghet  ende daer na gaf hi mi drinken vten kelke ghedane ende smake alsoe men  pleghet  daer na quam hi selue te mi  ende nam mi alte male in sine arme ende dwanc mi ane heme  ende alle die lede die ic hadde gheuoelden der siere in alle hare ghenoeghen na miere herten begherten na miere menscheit  doe werdic ghenoeghet van buten in allen vollen sade  ende oec haddic doe ene corte wile cracht dat te draghene maer saen in corter vren verloesic dien sconen man van buten in siene vormen  ende ic sachene al te niete werdene ende alsoe sere verdoiende werden ende al smelten in een  soe dat icken buten mi niet en conste bekinnen noch vernemen  ende binnen mi niet besceden  mi was op die vre ochte wi een waren sonder differencie  dit was al van buten in siene  in  smakene  in gheuoelne  alsoe men smaken mach van ontfane  inden sacramente van buten  jn siene ende in gheuoelne van buten  also lief met lieue ontfaen mach in aller voller ghenoechten van siene ende van hoerne  van veruaerne deen inden anderen  hier na bleef ic in enen veruaerne in mijn lief dat ic al versmalt in heme  ende mi mijns selues niet en bleef  ende ic wart verwandelt ende op ghenomen inden gheeste  ende mi wart daer vertoent uan selker hande vren 


achtste visioen
 jc sach enen groten berch die hoghe was ende breet  ende van onseggheleker scoender ghedane  tote dien berghe ghinghen  v  weghe hoghe staen  die alle dien edelen berch op ghinghen ten hoechsten sittene dat daer bouen was  maer si ghinghen hoghe ende noch hoghere ende meer hoghere ende alder hoghest  soe dat hi selue die hoechste was gheheel ende dat hoechste wesen selue  ende ic wart op ghenomen ende wart gheuoert op dien berch  daer saghic een anschijn van eweleker ghebrukenessen daer alle die weghe in inden ende daer alle die ghene die de weghe volbrachten  j  in worden 
                ende een die mi daer op voerde toende mi hem seluen  ende alse ic daer op was seide hi te mi  sich hier hoe ic ben kimpe ende  rijcleec ghenen ghewareghen anschine dat al dore siet ende doer licht den volcomenen dienste  dat vollei bsol det  ende leret diuiniteit ende vroetheit ende rijcheit gheeft aller ghebrukenessen van allen vollen consteleken smake  jc ben ghetoent kimpe  siet dat mine sierheit es alse al uerwinnende ende moghende derre dinc die al es daer die hemel ende die helle ende die erde vore dienen  ende ic ben dese weghe hoghest op comen ende gheleide di  ende ic ben dijn gherechte orconde vanden vieren  ende den vijften die dine es dien saldi orconden de gherechte god die hem di sendde ende die hem di sent 
                ende doe toende hi mi voert dat onseggheleke scoene anschijn  ende dat was ane te siene alse ene groete viereghe vloet widere ende diepere dan die zee  ende doe hoerdic ene grote stemme vter uloet sprekende te mi  comt ende wes seluer  die ouerste wech  j  inden wesenne diere volcomen in sijn  die met corten vren alle langhe vren veruolghen  dijn grote daruen van minnen heeft di ghegheuen den ouersten wech in mijn ghebruken daer ic van ane beghinne diere werelt na hebbe ghehaect  dattu dicke met swaren begherten ontgouden heues ende noch sels  dies te daruene datmen bouen al beghert ende mi te gherijnne die ongherijnlec ben  dat es die corte vre die alle langhe vren uerwint  ende dats die wech te mijns selues  naturen daer ic te mi seluen mede ghecomen hebbe ende gheghaen  ende daer mede ghinc ic vte te minen vader te di ende ten dinen ende quam weder van di ende vanden dinen te minen vader  die vre hebbe ic di ghesent met mi ende di sent voert den dinen met mi 
           die vre die dat jaer uerwint datmen pinen soude  dat bestu ende de ghene die altoes in nuwen vlite sijn van meerre begherten  ende daer omme doghen grote versmaedtheit ende die onghehoert bouen macht  ende sijn van allen beclaghet ende twifelende bouen alle de goede ghewerke  die doemt men ende niemen en es hen wel na ghenadech  den godleken twiuelt  ende den anderen wondert  ende selke benident  die vre uerwint dat iaer 
                de maent die dat iaer uerwint  dat bestu ende de ghene die lettel troests hebben in haren vernoye ende in haren ghebrekene van buten ende van binnen  ende dat gherne doghen om mi  ende op minen troest te verlatenne dat ic hen comen sal  die uervolghen mi naerre ter maent dan die ghetroeste ten iare 
                die wile dat die maent uerwint dat sidi ende de  ghene die om mi ende om andere die haers behoeuen in qualen sijn om mi ende om hare mesdaet ende om hare scade ende om hare verlies van buten ende van binnen  in al hare noet  ende seluen al bsol toes  arbeiden om te besittene kinnisse van minnen 
                die daghe die de weke verhalen dat bestu ende de ghene die in iammere uallen sonder scout ende daer toe niedech ghenoech te gode datse ghene scout en hebben verhaelt 
                ende want du eneghe dine karitate van allen met mi enech heues bracht ende du mi in derre vren berurende waers met miere naturen weghe die  ic quam ende ghinc soe orcondic di met gherechten orconde daer ic mede ben mijns vader waerheit  ende mijn vader orconde mi  dattu best die ouerste wech ende dien metti heues bracht  daer ic na hebbe ontboden met minen uerhoelnen weghe  ende want du dit bekint heues in onser beider heylecheit  nv wes heylech in ons ende alle die comen selen bi ons in dine kinnisse  die  doch heylech comen ende also enech datse v bouen al in dit wesen kinnen ende ghetrouwen ende v dat dienen dat ghijt sijt die dit es  ende datse mi in dit wesen begheren ende recht houden in v ende gheuen  tote dien daghe datse gheleiden so hoech leuen dat ic ende mijn vader ende ghi moghen gheuen ghetrouwe orconde dat haer corte vre also langhe tide uerwint 
                nu heuestu mijns ghesmaect ende ontfaen van buten ende van binnen  ende du heues  verstaen die eneghe weghe die gheheel in mi beghinnen  nu kere di in mi alse de onuerwonnen  die heues uerwonnen alle hemelsche ende alle erdsche ende alle helsche kimpen ende uerwinre wes gheciert  gheleide alle de ongheleidde na hare werdecheit daerse van mi toe ghemint sijn ende daerse mi in minnen ende dienen na recht miere naturen daer ic al mede ben dat alle creaturen behoeuen ende dat hen gherieft 
                ende ic quam weder int ghemoet dies gheests die mi daer brachte  ende ic vrachede hem  kimpe here  hoe sidi gheciert uwen hoghen orconde daer gi mi toe leidet ende niet en volleidet  ende hi seide mi wie hi was  daer na seide hi te mi  jc orconde v die  iiij  weghe ende volleide  daer in bekinnic mi ende die tide verwinnic  ende den viften gaf v die ghetrouwe  dien ghi ontfingt daer ic niet en ben  want doen ic mensche leuede  haddic te lettel minnen met affectien ende volghede den scarpen rade vanden gheeste  daer bi en mochtic niet beruert werden te also enegher minnen  want ic der edelre menscheit groet onrecht dede dat ic hare dier affectien buten hilt  ende hi seide  kere weder in dine materie ende laet bloyen dine werke ende stucken van onghenaden sijn di nekende  want du best kerende alse al uerwinnende  want du al uerwonnen heues  doen quamic in mi seluen also ene nuwe harde sereghe ende em bsol mermeer  wesen sal tote dien daghe dat ic daer weder in valle daer ic doe af keerde 


negende visioen
 ic was in natiuitate beate te mettenen ende na de  iij  lessen wart mi vertoent jn enen gheeste een lettel wonders  mijn herte wart mi beroert te voren van woerden van minnen die men daer las in die kantiken daer mi bi ghedachte eens gheheels cussens  corteleke daer na in dandere nocturne soe saghic inden gheeste dat quam ene coninginne ghecleedt met enen guldenen clede  ende dat cleet was al vol oghen  ende alle die oghen waren alle doersiende alse viereghe vlammen  ende nochtan ghelijc cristalle  ende die crone diese opt hoeft hadde die hadde alsoe vele cronen deen bouen dandere alse oghen waren ane dat cleet  ende dat ghetal seldi horen alse sijt selue noemt  vore die coninghinne quamen  iij  joffrouwen  ene met enen roeden  purpere ende  ij  bosinen in hare handen  ende si blies metter eenre ende seide  die miere vrouwen verhoert  hi sal eweleec verdoeuen inde salecheit ende hi en sal nemmermeer horen noch sien die hoechste melodie ende de wondere der gheweldeghere minnen  ende die andere bosine sanc ende seide  die de weghe vlieghet ende gheet die mijn vrouwe  mijnt  hi sal gheweldech sijn vander minnen rike  ende die ander ioffrouwe hadde enen groenen purpere ane  ende si hadde  ij  palmen in hare hande  ende die waren gheseghelt elke met enen boeke  daer met werese tghestof van haren vrouwen vanden daghen ende vanden nachten vander manen ende vander sonnen  want si woude van ghenen bestouen sijn  die derde joffrouwe hadde enen swarten purper ane  ende die hadde alse ene lanterne in hare hant vol van daghen  daer hare vrouwe bi ghesach die diepte vanden gronde ende die hoechde vander ouerster opuaert 
                die coninghinne quam te mi starkeleke snel ende sette haren voet op mine kele ende riep met  eenre vreeselekere stemmen ende seide  witstu wie ic ben  ende ic seide  jaic wel  ghi hebt mi soe langhe wee ende leet ghedaen ende sidi die redene mijnre zielen ende eest die familie mijns huus daer ghi met gheciert ghaet  die sengherse der bosinen  mine heyleghe vrese die mi volcomenheit in allen wesene der minnen besocht heeft  die andere es die onderschedecheit tusschen v ende die minne  ende uwer beider wille ende riken ende behaghen ondersocht heeft  de derde es wijsheit daer ic mede bekint hebbe uwe macht ende uwe werken bi der minnen ende da bsol er  ic bekinde mede gode god allene ende god alle dinc gode ende elke dinc alse god alse ic inden gheeste ben daer mede gheenecht 
                doe seide ic  wat maren bringdi mi nv  ende si seide  hets waer  met desen gheogheden cleede si di gheciert  metter hemelscher eren hebdi mi ghecleedt  tghetal vanden oghen diere es m   van elker doghet dat uolle ghetal  die vierecheit  der oghen elke met kinnissen der minnen ghedaen  die cristallenheit der oghen veruaren ende verstoruen hondertfout in bekinleken doghene  ende elke oghe der kinnissen om minne ende om doghen hadde haer crone gheuoermt na hare teken  dus hadde elke oghe  j  crone gheweldechleke 
                doe mi redene dus hadde ghesaedt doe hietse mi bekinnen alle die ghetale miere gheselscap  ende ic bekinnese wel  doe wart mi redene onderdaen  ende ruumde op haer  ende het quam minne ende omuinc mi  ende ic quam buten den gheeste ende bleef ligghende verdronken tote hoghe op den dach in onseggheleke wondere 


tiende visioen
 ic was op ghenomen inden gheeste in sinte jans daghe ewangelists inde kersdaghe daer saghic ghereiden een stat nuwe alse ierusalem hetende ende also ghedaen  die cierdemen  met allen nuwen gherede dat onsegleke scone was ende die daer in dienden waren die alder scoenste vanden hemele ende allen van dien namen auriolam ende eunustus  ende alle die gheheilechde van minnen  si cierdense met alden leuenden  ende daer ontbodense al die nuwe wondere die met nuwen wonderen gheboren werden ende in midden der hogher stat vloech  j  aer roepende met eenre groter stemmen  ghi alle  heren ende heerscape  hier seldi bekinnen die ewecheit van uwen heerscape  ende anderwerf vloech hi dore die stat roepende  het naket dien tide  ghi alle leuende  ghebruket der leuender metten leuene  ende derdewerf riep hi ende seide  o ghi dode  comt int licht ende int leuen  ende alle ghi ongherede die niet te naect en sijt onse brulocht te bekinne  comt in onser saden ende bekint die bruut  die bi minnen dore kint heeft alle node hemelsche ende eerdsche  si es soe met node dore kint int vremde lant  dat ic hare nu sal toenen hoese es ghewassen int lantscap der demsternessen  ende si sal wesen groet ende si sal hare raste sien ende die stemme dies moghens sal hare al sijn 
                hier na quam  j  ewangeliste ende seide  du best hier ende men saldi toenen die glorie dijns ellenden  ende die stat die du hier sies ghe bsol ciert   es dine vrie consciencie  ende dese hoghe cierheit die hier es  dat sijn dine menechuoudeghe dogede met uollen doghene  ende die omhanc es dijn viereghe vlijt die di uerwonnen heeft bouen alle vernoye  dine ombekinde doghede met nuwen erenste  dat sijn de menechuoude cierheide die de stat cieren  dine ghebrukeleke ziele dat es de bruut vander stat  hier es dat hoechste geselscap die gheheel leuen in minnen ende inden gheeste vander hoechster doghet  alle die ghene die ghi hier siet eunustus ende aureolas  ende alle die ghehele menechde der hoechster moghentheit  die sijn hier comen hare heerscap te hebbene met diner brulocht  daer na alle die leuende des hemels ende der erden selen hare leuen vernuwen in diere brulocht  die dode son bsol dere  die buten hope sijn comen ende bi dijnre kinnesse sijn verlicht ende sijn in begherten van gracien ochte in purgatorien  die een deel cleuen ane die doghet ende niet te naect en sijn sine gheloeuen uwer beider enecheit  si selen ghesaedt werden ute uwer brulocht 
                doe hoerde ic alsoe lude  j  stemme roepende  vrede si v allen nuwe ende alle nuwe bliscap  siet hier dit es mijn bruut  die heeft doer gaen alle uwe ambachte met bsol ter  volmaecter minnen  wies minne es soe starc daerse bi alle dus wassen  ende hi seide  sich hier  bruut ende moeder  du heues mi allene god ende mensche connen leuen  wat dunket di  die alre erdscher rasten eunustus sijn wat werden si dat bestu hen allen   j  noch nie en smaecte di erdscher poysoen   j  doch heuestu onmenscheleke vele onder de menschen  ghedoghet  du salt al vte doghen ten inde met dat ic ben  ende wi selen  j bliuen  nu ghebruke mijns dat ic ben metter cracht dijns uerwinnens  ende die ghesaedde selen eweleke leuen ute di 
                ende die stemme omuinc mi met enen onghehoerden wondere  ende ic viel in heme  ende mi ghebrac des gheests meer te siene ende te hoerne  ende ic lach in dien ghebrukene ene halue ure  maer hier was de nacht al ouer  ende ic quam weder iamerlike claghende mine ellende  alse ic al desen winter hebbe ghedaen  want ic hebbe wel na alle desen winter alsoe ghedaender dinc gheploghen  jc lacher toe alle uren ende oeffende minne  ochte reuelacien ochte yet anders sonderlinghes dat mij minne gaf 


elfde visioen
 jc lach op enen kerstnacht tenen male ende wart op ghenomen inden gheeste  daer saghic enen ouer bsol diepen  wiel ende enen widen ende ouerdonker  ende in dien wiel die soe wiit was so was alle dinc besloten so vaste ende so na bedwonghen  dat donkere uerlichte ende dore sach alle dinc  die ongrondeleke diepheit vanden wiele was so hoghe datter nieman toe en mochte gheraken  jc late nv varen hoe ghedane hi was  want daer en es nu gheen tijt af te sprekene  jn caent niet wel te worde bringhen dats een  want hets onseggheleec  dander es dats nu gheen stade en es  want daer vele toe behoert dat ic daer sach  dat was die gheheele moghentheit ons liefs  daer in saghic dat lam besetten onse lief  jn die wijtheit saghic feeste alse enen dauid harpende ende sloech enen slach op die  harpe  doe uerkindic  j  kint gheboren werdende in die uerhoelne minnende gheeste die hen seluen verholen sijn in die diepheit daer ic af segghe  ende die niets en ghemissen dan datse daer in dolen  jc sach van alrehande gheesten die voermen  ieghewelken in sijn wesen daer hi in leuede  die ic sach ende die ic kinde die bleuen mi bekint  ende die ic niet en kinde worden mi bekint some daer bi van binnen ende oec van buten een gro bsol et  deel  ende some bekindicse daer van binnen die ic nemmermeer van buten sach 
                daer saghic comen alse enen voghel diemen hiet fenix  hi verslant enen grauwen aer die ionc was  ende enen blonden met nuwen vederen die out was  die are plaghen te vlieghene sonder cessinghe dore die diepheit die daer was  doe hoerdic ene stemme alse  j  donder die seide   kinstu wie die sijn die daer so menegherande varwe hebben  ende ic seide  jc woudt weten bat  doen ict eischede te wetene  jc sach nochtan die dinghen welc si waren van allen dat ic sach  want al dat men siet metten gheeste  die met minnen es op ghenomen  dat dore kint men  dat dore smaect men  dat dore siet men  dat dore hoert men  aldus waest daer mede  doch woudic gherne horen die stemme die mi van lieue te hoerne quam  ende men seide mi die waerheit van al dat ic daer sach  sonderlinghe die wesene ende die volcomenehide  al dit worde te lanc  dit latic bliuen  want daer soude een groet boec toe gaen daerment volcomeleec in volre waerheit al scriuen soude  maer die are die verslonden worden die een was sinte augustijn  die ander ic  die oude vederen die grau waren ende die aer die jonc was dat wasic  die comende ende beghinnende ende wassende was inder minnen  die vederen die blont ende out waren  dat was die uolwassenheit van sinte augustijn  die out ende volcomen was inder  minnen ons liefs  die outheit oec die ic hadde  dat was inder naturen van eweleken wesene uolcomenleke  al wasic vander vtterster naturen toecomende  die ionghe vederen vanden ouden aer  dat was die uernuwecheyt uan mi in nuwer glorioesheit miere minnen  daer ickene mede minde ende so sere begherde eenre minnen met hem te pleghene inder driuoldecheit  daer hi so uolcomen in met minnen berrende sonder blusschinghe  oec die ioncheit die de oude plumen hadden die blont waren  dat was oec die uernuwecheit der minnen die altoes wassende es inden hemel ende inder erden  die fenix die de are uerslant  dat was die enecheit daer die driuol bsol dicheit  in woent  daer wi beide in uerloren sijn 
                hier na alse ic te mi seluen quam  daer ict aerm ende ellendech vant  doe bedachtic mi diere enecheit daer ic met sinte augustijn in gheuallen was  soe en ghenoeghet mi niet dat mijn ouerlieue dat ghedaen hadde bi miere onste ende bi miere affectien  dat swaerde mi  dat mi so volcomenleke ghenoechde die gheenecheit met hem die ic te uore buten heyleghen  ende menschen allene in gode hadde  daer bi wart mi wel cont dat men inden hemel noch inden gheeste en ghenen wille ghebruken en mach maer nader minnen wille  want doe ic des ghedachte  doe eischedic minen lieue dat hi mi des uerliete  want ic  woude bliuen in sine diepste afgronde allene in ghebrukeleecheiden  oec kindic dat hi mi uan kinde allene hadde ghetrect te hem buten alle dinc meer ende te hem in anderen manieren op ghenomen  maer dat kindic wale  dat al dat in hem was  es alse ewelike glorie ende volcomene ghenoechte  maer alsoe woudics bliuen in hem allene  dat uercreghic doe ict eischede ende so sere begherde ende so swaerleke uerdroech  doe bleuic vri  maer ic bleef hem dat ic den man was  in minnen  maer mine vriheit die ic ghewan wart mi daer bouen ghegheuen bi saken die hi niet ne hadde  noch oec uele liede 
                dit en wederseide ic niet om vordeel dat icker af hebben woude vore heme  maer doe ic waerheit wiste van wesene  doene woudic uan hem die mensche was en ghene recreatie ontfaen noch gherieuen nemen te miere pinen  ende soene woudic ghene sekerheit mi laten ghenoeghen die mi daer uertoent was  i  met sente augustijn te wesen  want ic vri mensche ben ende oec   i  deel puer  ende ic met minen wille vrileke begaren mach ende also hoghe willen alse ic wille  ende uercrighen ende aneuerden van gode al dat hi es sonder weder segghen ende sonder  abolghe  dat gheen heileghe doen en mach  want si hebben hare wille daer volcomen na hare ghenoeghen ende sine moghen nemmermeer mee willen dan si hebben  menech groet dinc uan wondere ende van wesene hebbic daer toe ghehatet  om dat ic allene der minnen wesen woude  ende om dat ic niet wel ghelouen ne conste dattene enech mensche so herteleke minde alse ic  nochtan alse ics soe seker wane sijn alse sonder twiuel  soene canics niet gheloeuen noch gheuoelen  so na ben ic gherenen 
                met dus meneghen groten wondere ben ic gode allene in purre minnen ende minen heileghen in minnen  ende dan allen heileghen elken na sine werdecheit  ende den menschen na dat elc minde ende was ende es noch  doene bekindic minne in  ghere manieren van rasten  so sere wasic uerladen in onghenaden van minnen  want ic mensche was  ende de godheit es so ureseleke ende soe onghenadeleec etende ende berrende sonder sparen  de ziele es in  i  cleine beke beloken  die diepheit es saen ouergaen ende die dike sijn saen te broken  aldus heeft die godheit de menscheit saen alte male te hare ghesaect 
                den heileghen  mindic hare wesen  dat en was mi maer ene beniedheit  also uele rasten dat hi sijns daer in ghebruuct  maer alsoe ghedane raste heeft mi dicke wee gedaen  ya emmer wel  xl  werf wee ieghen  i  gherieuen  dat moestic weten datmen hen loech ende ic weende  ende si hen belouen ende ic mi beclaghe  ende si gheert sijn van heme ende hi van hen in alle lande  ende ic ghelachtert  dat was mine meeste raste om dat hijt woude  maer aldus ghedane wasse  alse hen pleghet te sine die minnen ende ghebruken bega bsol ren  ende aldus ghedaen wee daer af hebben alse ic doe 
                nu vanden menschen was mine raste dat icse minde elken int sine  dat ic elken sijn lief ghescien liet allene ende sijn goet ghescien allene  waest in hem seluen  waest in gode  dies en onderwant ic mi niet  maer datse hadden inder minnen  dat mindic gode  dat hijt hem seluen conforteerde ende wassen dade volmaecteleke  dit begherdic  met dat ic sine ghemintheit minde  daerne woudic ander ghenoeghen af dan dat 
                alse vanden menschen die hem te lettel waren ende vremde  dat was mi swaer  want ic van minnen also uerladen was te hem ende beset  dat ic qualeec ghedoghen mochte  dattene yemen men minde dan ic  die karitate wonde mi oec betterleke sere  dat hise so vremde liet wesen  ende soe bistierich van al sinen goede dat hi selue in minnen es  dit heeft mi so ouerswaer gheweest in menegher vren  dat mi was ghesciet alse moysen  uan siere suster minne  dat ic woyde dat hi hem minne gaue ochte mi name  oec haddict hen gherne ghecocht dat hi hen minde ende mi haette  oec haddic gherne selke wile  dore dat hijs niet ne dede  mi van hem ghekeert in minnen  ende hen ghemint dore sinen toren om dat die ellendeghe niet ne mochten weten die soete herteleke minne  die in sine heileghe nature woent  so haddicse ouergherne ghemint  haddics macht ghehadt 
                ay die karitate heeft mi meest ghewont  sonder minne selue  wats minne selue  dats godlike moghentheit die moet vore gaen  also doetse hier ane mi  want die mogentheit die minne selue es diene spaert niemanne in hate noch in minnen  noch daer ne wert nemmermeer ghenade in vonden  dese moghentheyt dwanc mi weder  daer toe  dat ic met enen ommesiene niet alle menschen uerledecht en hadde el dan daer hise in uercoren hadde  alse ic mi also ieghen hem keren mochte  dat was scoene mensche gheleeft ende vri doen mochtic eischen wat ic woude  maer alse ic in dander was  so was ic scoenre  ende naerre op ghenomen in godleker naturen 
                dus saechte hebbic mensche gheleeft  dat ic in heileghen noch in menschen raste en hebbe ghenomen  ende also ellendech hebbic gheleeft buten minnen in minne uan gode ende vanden sinen  ende want ic dat van hem niet ne hebbe dat mine es  dat mi van gode ghebrect  ende dat ic nochtan hebbe  ende dat mine bliuen sal  aldus ne gheuoeldic die minne nye  maer altoes in ene nuwe doot  doet mijn tijt was  dat ic recre bsol atie  soude hebben  ende mi god te kinne soude gheuen volcomene fierheit vander minnen  te wetene hoemen de menscheyt ter godheit sal minnen ende rechte bekinnen in eenre naturen  dat es dat werdechse leuen dat dat ye gheleeft was inden rike gods  dese rike raste gaf mi god ende wel bi staden 


twaalfde visioen
 jn enen dertiendaghe wasic binnen der messen op ghenomen inden gheeste vte mi seluen  daer saghic ene stat groet ende wijt ende hoghe ende ghesciert met volcomenheiden  ende daer in midden sat  i  op ene ronde sciue  die alle vren haer seluen oppenbaerde ende besloet in bedectheiden  ende die daer op sat bouen der sciuen  hi was in enen stillen sittene  ende binnen der sciuen draiede hi altoes in onseggheleken  lope  ende die wiel daer die sciue in liep daer hi in draiede  die was so onghehoerdelike diep ende so doncker dat en ghene eidelecheit daer ieghen gheliken en mach  ende die sciue was binnen in douerste anesien van alrehande sconen ghesteinte ende in dier varuwen van ghepuerden goude  ende in die donckerste side daerse so vreselike liep   daer wasse ghelijc vreseliken vlammen die hemel ende erde uerslinden ende daer alle dinc in ueruaert ende verswolghen wert 
                ende die daer op sat  sijn anschijn en mochte niemen bekennen dan die behoerde te diere vreseliker vlammen van diere sciuen ende die gheworpen was in dien diepen afgront die daer onder was ende dat anschijn trac alle dode te hem leuende  ende alle dorre dinc bloeiden daer af  ende alle diere in saghen arme ontfinghen grote rijcheit  ende alle die crancke worden staerc  ende alle dier uele ende menechfout waren  worden in dat anschijn  i   ende die daer op die stat sat  hi was ghecleedt met enen clede wittere dan wit  ende daer ane was ghescreuen vore de borst  alre ghelieue lief was die name 
                doe vielic vore dat anschijn om ane te bedene die waerheit van dien vreseleken wesene dat  ic daer gheopenbaert sach  doe quam een aer vlieghende met eenre groter stemmen roepende ende seide  noch en weet die lieue niet al  welc si comen sal  ende een ander seide  noch en weet die lieue niet welc hare ouerste wech es  ende die derde seide  noch en weet die lieue niet welc dat grote rike es dat si bruut van haren brudegoem sal ontfaen  ende die vierde seide te mi  ghedoochdi ende beide  ende en valle niet in dit anschijn  die in danschijn vallen ende anebeden die ontfaen ghenade  die dore danschijn staende sien  si ontfaen gherechticheit ende werden moghende te bekinne die diepe afgronde die so vreseleke sijn te bekinne den onbekinden 
                ende doe wardic op ghenomen met dier stemmen van dien aer die te mi sprac  ende doe  quam in die stat ene grote menechte gheciert ende elke rike van haers selues werken  dit waren al doghede  ende volleiden  i  bruut te haren lieue  ende hadden hare scone ghedient  ende haddense so fier ghehouden dat sise tameleke voltonen mochten vore den moghenden groten god diese te brude ontfaen soude 
                ende si was ghecleedt met enen clede dat was met eneghen volcomenen wille altoes sonder vernoyen  ende talre doghet ghereet  ende ghetoghet met alre saken die daer toe behoert  ende dat cleedt was met al ghenen dogheden ghesciert ende elke hadde hare teken daer ane ende haren name bekint alse ghescreuen 
                die ene was gheloue  die hadse op ghedraghen van nederheiden 
                die andere hope  die hadse ghehoecht bouen hare seluen ten groten toeuerlate  der eweliker ghenuechten 
                die derde  gherechte trouwe  orcontse edel  want si haers nie af en stont bi enegher noet die so groet was 
                die vierde karitate  die orcontse rike  wantse  hare werke nie en begaf van buten noch van binnen ende hare nie en ghebrac riker ghichten dore hare ere  wantse te alre rijcheit bekint was bi hoghen toeuerlate 
                die vifte begherte  die orcontse wijt in hare lantscap scoene ende verweent uan volre rijcheit dat si wel mochte onthalen al die groetheit des hemels 
                die seste oetmoedicheit  die orcontse so diep ende so ongrondeleec datse die groetheit wel ontfaen mach te vollen jn hare ongrondeleecheit 
                die seuende onderscedicheit  die orcontse so listech datse alc wesen int sine set  den hemel in sine hoghede  die helle in hare diepte  dat vagheuier in sijn wesen  die inghele in hare ordinen  die menschen elken in sijn ghetamen in  sijn vallen ende in sijn opstaen aldus gode laten te ghewerdene  dat voechde wel ane dat cleet des enechs willen 
                die achtende  hare uorewordeghe moghende werke  die orcondense so crachteech dat hare niet ontbliuen en mochte si en verwan wel allene alle crachte  ende sine brachte wel alle nederheit hoghe ende alle hoecheit neder 
                die neghende  redene  die toenese gheordent ende datse hare reghele ware daerse mede wrachte  gherechtecheit alle vren ende die hare lichte in al den liefsten wille haers lieues  ende si gaf benedictie ende doemsele ghelijc hem seluen in al sine minnende ende in al sine hatende  ende si gaf al dat hi gaf  ende si nam al dat hi nam 
                die tiende wijsheit  die tonese bekint in allen heerscape van elker volcomenleker doegt  die men hanteren soude om volmaecteleke ghenoeghen van lieue  si toense oec bekint dore elken  persoen der driuoldicheit in die enecheit die daer so diep wiel was onder die wonderleke vreseleke sciue daer hi in sat die de bruut ontfaen soude 
                 die  xi  vredeleecheit  die toende hare ende orconde goet ghelaet ende scone ende constech in ghehelen behelsene ende in enen doregaenden cussene ende in alre eren ende in allen hanteerne also lief liefs in minnen pleghen sal  ende die met hem was gheboetscapt ende gheboren  ende hare lijc vyte anderen gheboren ende met hem op wassende ende met hem mensche leuende in alre gheliker pinen in aermoede in uersmaetheiden  in ontfaermene alder gheenre dien de gherechticheit verbolghen was  ende dat haerlijc vte anderen gheuoedt was van binnen ende van buten  ende nie vremden troest en ontfinc  ende met hem staerf ende met hem alle gheuanghene verledechde ende bant dat hi bant ende met hem opuerstont ende met hem te sinen vader  i  voer ende daer met hem sinen  vader vader bekinde ende hem met hem sone ende met hem den heileghen  gheest heilech gheest bekinde ende met hem ghelijc hem kinne sise al  i  ende dwesen daerse met  i  sijn  dit orcont hare al vredeleecheit  dat sijs dus gheploghen heeft ende voert volmaecteleke sijns wel met minnen in minnen pleghen sal 
                die  xij  verduldecheit diese alre noselheiden buten heeft ghehouden sonder enech vernoy in allen vernoye alse instrumente ten goeden werken weert ende alse in een nuwe behelsen  si toenese godeleec in enen wesene ende in enen werke 
                dus eest volciert metter godleker naturen dat cleet van eneghen wille  dus gheciert comt die bruut met al desen sconen gheselscape in ghelikenessen gheseghet  si hadde in die borst een vorespan vanden godleken ingheseghele daerse metter godleker enegher enecheit bekint es  dat was een teken datse dat verheolne waert hadde uerstaen van hem seluen vte diere diepheit  dus quamse in die stat met deser gheselscap gheleidt tus bsol schen  tghebruken van minnen ende tghebod van dogheden  tghebod brachte si daer ende tghebruken vantse daer 
                ende doese dus gheleidt wart ter hoghen setele daer ic af seide vore  doe seide die aer die te mi sprac  nu dore sich danschijn ende werde gherechte bruut des groets brudegoems ende sich di seluen dus  ende met dien saghic mi seluen ontfaen een vanden ghenen die daer sat in dien  wiel op die lopende sciue  ende daer wardic  i  mede in sekerheiden der enecheit  doe seide die aer doe ic ontfaen was  nu sichdi  alweldeghe  die ic te uoren lieue hiet  dat ghi niet en wist al welc ghi comen soudet ende welc uwe ouerste wech ware ende welc dat grote rike ware dat ghi bruut van uwen brudegoem soudet ontfaen  doe ghi vielt te voren in danschijn doe bekinne dijt alse een sempele ziele onghenade  doe ghi op stont ende doorsaghet  doe saghedi  v seluen volcomenleke met ons gherechte bruut gheseghelt metter minnen  du heues al weldeghe diepst ontfaen dat verheolne woert dat iob verstont  dat was porro dictum est 
                jn die diepheit saghic mi verswolghen  daer ontfinghic sekerheit met diere vormen ontfaen te sine in mijn lief ende mijn lief also in mi 


dertiende visioen
 jc was tsondaghes vore cinxenen vore die dagheraet inden gheeste op ghenomen te gode  die mi minne cont makede die mi tote diere vren ye verborghen hadde gheweest  daer saghic ende hoerde wie die loue ludden die comen van stilre minnen die oetmoedecheit berghet  die waent ende seghet ende swert  datse niet mint ende gode noch den menschen noch ere noch recht en doet van minnen noch van dienste van gherechter doghet  daer saghic ende hoerde wie die loue luudden ende cierden die minne alre minnen 
                ende op die ure  wart mi uertoent een nuwe hemel die mi nie eer ne versceen  ende der seraphinne sanc alleluya  ende die seraphin riep met groter stemmen ende seide  sich hier den nuwen verlorenen hemel die besloten es vore al die ghene die nie moeder gods der volcomenre dracht en waren  nochne doelden met hem in egypten  noch alle weghe nochne presenteerden hem daer der prophecien swert dore die ziele ghinc  ende dat kint niet manne soegden  noch ten inde niet te sinen graue ne waren  dien sal hi ewelike verborghen bliuen 
          na dien sanc ende na die stemme wart die nuwe hemel ontdaen  daer openbaerde dat anschijn van gode  daer hi allen heyleghen ende menschen int lancste siere eweleecheit ghenoech met sal doen  dat anschijn hadde sesse vloghele ende die waren alle buten besloten ende binnen vloghense alle vren 
                doe ontdaden buten alle die slote diere vloghele  ende ic sach waer si vlieghen ende te welken staden  die twee ouerste vlieghen in die hoghede daer god die ouerste cracht der minnen met ghebruket  die twee middelste vlieghen in de wijdde der volcomenre seden der minnen  die twee nederste vlieghen in die grondelose diepte daer hi alle wesene in verslint  die vloghele waren alle rechte effene ane dat anschijn ende die seghele die buten die vloghele ende om dat anschijn sluten  dat sijn  die gherechte wesene der gheweldegher godheit  die nieman hem seluen  volcomen gheuen en mach hine wille sijns selfs god ende mensche pleghen 
                hier na saghic ene grote menechte der seraphinne die songhen alle alleluia amen  die brachten met hen elc de sine ene grote scare ghecierder gheeste  die waren alle gheciert metter ouerster trouwen der godleker redene van crachtegher minnen  ende si hadden in hare hande openen zeghel der minnen  dat es te allen van minnen volle trouwe  ende si hadden in haren houede den name  dit zijn die heersche heerscape dien de seraphinne staen te dienste  want si hebben in minnen verwonnen datse verwonnen sijn  alse de onuerwonne cracht der wassender minnen 
                ende die seraphinne namen die ende ontsloten metten zeghelen haerre hande die twee middelste vloghele dies anschijns  ende si sijn gheuaren daer in ende besitten die wijtheit ende cierense met diere nuwer coenst  want die onbekint was ghelaten in de werdeghe minne  ende si verblijdden oec daer met verhoelnen sanghe die ye in minnen verholenleke met groter stemmen gheroepen heuet 
                ende die seraphin die mine es ende die mi daer brachte  hi hief mi op ende alte hant saghic in die oghe dies anschijns enen setel  ende daer op sat minne gheciert in die vorme van eenre coninghinnen  ende die crone die op haer  hoeft stoent was gheciert metten hoghen werken der oetmoedegher die der gherechter minnen lof gheuen ende dat vore waer houden datse der minnen niet ne dienen noch ne minnen  dat swert hare waerheit altoes  want sine weten hen seluen niet ende si weten minne allene al  daer omme recht hare ellendeghe dolende lof die wijdde al dore die  nemmermeer dore vloghen ne werdet  ende die lof cierde ende verblijdde met nuwen sanghe dien nemmermeer nieman verstaen ne sal dan die die minne in oetmoedecheiden al uerloren hadden 
                der minnen voeren vten oghen swerde al vol vieregher vlammen  hare voeren vten monde blicsenen ende dondere  haer was dat anschijn dore scenen dat menre mochte sien alle die werke van wondere die de minne ye wrachte ende werken can  dat motic laten  want dat ic daer in sach daer af mochte men meer scriuen dan die soutere dauids in heuet  die swighic nu ende wane altoes  si hadde hare aerme ontploken ende daer in beuaen alle die dienste diemen ye vore hare dede ende hare tesue side was al vol gheheelre gheoefender cussene sonder sceden  haer lichame was al vol wallender wondere  ende in hare wijdde onder hare voete hadse de  vij  gauen  ende daer vore hadse enen zetel staende 
                ende die seraphin die mi op hief sette mi daer op ende hi sede te mi  sichhier  dits die minne die du sies in midden den anschine der 
  naturen gods  dese ne wart noyt creaturen hier uertoent  al was marien rechte minne cont  ende die seuen gauen int werc der volcomenre doghede  sine plach nie hemelscher reuelacien vore hare opuaert  want si was van stilre redenen ende vol van godleker minnen  ende versekert bi verwandelinghen ende bi oefeninghen haers soens  daer hare ghenoech te vollen die innechste ende die hoechste hemel cont bi was 
                doe seide hi  sich hier selue alle dese hebbene der minnen sijn di condere vordane meer dan mi  want du moeder der minnen heues ghesien in dese drie verholene wesene die du sies in danschijn der minnen  wi sient met dienste dat wi v dienen in wondere  ende ghi siet ende selet sien in claerre redenen van kinnessen metter menscheit  nu  besiet ende besit voert dit ghehele rike dat ghi die minne hier siet besitten  soe besiet dese drie ghecierde wesene die ghi siet dat hier de minne vercieren ende die hoghe lof die so uerblidet  jn dese alle drie besiedi v seluen ende vent  ende ye doch besittijt hier gheheel ende gheciert met al dien gheheelen wesene daer ghi die minne met gheciert siet 
                ende alse ic mi besach soe waest alsoe  ende doe seidic den seraphin dat hi mi ontslote die  ij  ouerste ende die twee nederste seghele vanden vloghelen die aent anschijn waren  ende hi deedt  ende alse hi  op hadde ghedaen die twee ouerste zeghele  doe quamen die die bi oetmoedicheden alle vren te nieute waren worden  ende nemmermeer vre hen seluen ne gheloefden der minnen lieue yewerinc aue te gherakene  ende houden hen alle vren vore minne onsalechst  ende die cierheit die de ghene brachten die was onsegghe  leker dan eneghe daer men ye af las ochte bi onsen tiden sach  die wesene warent die de minne ghecroent hadden ende gheciert hare anschijn  hare lof luudde oec met soe soeter stemmen  dat opwaert vloyede met nuwen aderen  ende die vlammen met soe nuwen ontstekene menechfout dat eweleke nuwen brant soude maken  al die ouerste hoecheit wart daer binnen soe menechfout verhoeghet  ende die wijtheit wart daer met soe wonderleke wijt ende verciert bouen alle die daer te voren dore die middelste zeghele comen waren 
                in die diepheit der minnen soe quam oec een nuwe gheruchte dat al waghede ende wonderende onghehoerde loue  ende een nuwe wallende opspronc wiel daer op met nuwen storme weder  te wlne die nuwe toecoemste die daer bernen  dese ghecierde gheeste quamen metter hogher maren vore minne ende vore mi in dat anschijn der vloghele  ende si worden alle gheset op die vre elc van sinen seraphin  ende altehant  worden dese gheciert alle in die selue vorme die minne ane hadde daerse gheciert sat ende diese mi hadde ghegheuen 
                ende doe op waren ghedaen die twee nederste zeghele vanden vloghelen dies anschijns  doe quam ene scare onmenegher ende met vele menechfoldegheren wonderen dan alle dandere hadden ghedaen  dese waren de ghene die oetmoedecheit begheuen hadden tusschen hen ende hare lief bi vriheiden van minnen  ende die kinnesse hadden ghenomen tusschen hen ende haren god hoe ghedaen hi ware in siere cracht van siere redenen ende van sinen rike ende van siere goede ende van siere suetheit ende van al sinen wesene daer  hi sijns selues in pleghet  dese wesene haddense bekint met dien  vij  gauen die ic eer seide die de minne onder de voete hadde  ende doesi in dienste waren om die gauen  doe haddense oetmoedecheit marien ende der gherre die vte dien ouersten seghelen quamen ende van oetmoede der minnen loechenden ende der minnen waerheit soe na bekinden ende soe hoghe bouen hen  ende hen anders niet en wisten dan vore minne niet  die  vij  gauen sijn  vij  tekene der minnen  ende dat achtende es gherijnnesse van ghebrukene die al af doet datter redenen behoert  ende lief in lief een valt  maer wantse die gauen hadden ende dat achtende kinnende worden ende hen minne dat eischede  so maendense alle vren dat ghebrukenesse ende  en gheloefden hare lieuen minnen niet ende dochte hen datse allene minden ende hen minne niet en hulpet  die ontrouwe  maectse so diep dasse die minne al verwielen  ende sie gaen hare met sueten ende met sueren ane  wat die minne gheuet  dats ghesuert ende vertert ende verslonden  watse nempt  dats rike ghemaket van groter ghewout van ghebrukene dies manens der minnen alle vren groet effen hare seluen  soe oec datse al die list gods besceden en can 
                dese quamen voert gheciert ghelijc der minnen in alre cost ende in alre gherede  dat ghetal van desen kinnicende dat es herte cleine ende alle kinnicse diet sijn in den hemel ende in erde  ende die met al drien wesenen volwassen sijn ende selen van dien die nu godleec sijn  diere en sijn nu inden hemel maer  xxix  ende hier en leeftere maer  lvj  ende diere es nu gheboren inde wighe  xi  ende  vj  loepter achter straten spelen  ende  v  salre noch gheboren werden  ende nem bsol mer  en salre in allen drien volwassen sijn  die somme es  c  ende  vij   die metter middelt ende vanden nedersten  diere es van dien tween volwassen drie dusentech ende  viij   vander diepten ende vanden ouersten volwassen iiij  supm  ende  lxxxiij   ende vander middelt wijdden allene vi supm  ende  cc   lxxxiiij   ende die opwal vanden op spronghe die ic vore  seide  die quam met eenre groter druust ende verslant in enen wesene alle dandere  ende ic seide met eenre groter vieregher stemmen  ghi seraphinne die dit ambacht van onsen wondere hebt te dienne  staet ende huedt onse glorie  wi selen alle een werden ende een al 
                ende maria die de ouerste was van dien  xxix  si seide te mi  sich hier eest al ghedaen  comt dore alle dese wesene ende dore smake die minne die du in oetmoedecheiden soeghets ende met ghetrouwer redenen cierets ende berechtes ende met diere hogher trouwen ende met diere gheheelre ghewout dwonghes ende een makets  daer bi ende om dine hoghe ghewout  soe es di dese ver bsol borghen  hemel cont ghedaen aldus  alsoe du minne hier sies alsoe esse gheciert ende met desen sanghe gheloeft  want loechenen der minnen met oetmoede  dat es die hoechste stemme der minnen  die werke der hoechster trouwen der redenen dat es die claerste stemme der minnen ende die bequaemste  dat gheruchte der hoechster ontrowen dat es die suetste stemme der minnen  daer en machse hare niet langhere deilen noch sceden  dese heefstu van beghinne ghehadt sider dattu ierst die godheit ontfinghes dese  iij  wesene  ende ie sider was die minne van di aldus gheciert in dit ghehele anschijn der ewegher godheit dat nie mensche meer dede alsoe  sonder die vanden mensten ghe bsol tale  daer ic dat  xxix  al voluulle  sich wiltuus alsoe voert meer ghebruken alse ic soe moestu dinen sueten lichame hier hebben  maer omme die die du vercoren hebs met di in dit te volwassene die noch niet  volwassen en sijn ende te vorst die du alre meest mijns  so wiltuut noch versten  ende in die eerste vre die du wils hale wi di  ende na dattu nu weder coms saldi die werelt cume laten leuen  ende dinen lichame dien du so edelleke houts ter minnen saltu weder met di halen enen corten tijt naden viertichsten dach 
                ende dat anschijn ontdede hem al dat was ende minne die daer gheciert sat  dat anschijn daer ic alle dinc in bekinde ende sach  daer saghic in hoghede wijdde diepte  doe ghinc mi ghebruken als te voren ende ic viel in die grondelose diepte  ende quam buten gheeste op die vre daer men nemmermeer af segghen en mach 


veertiende visioen
 jc was ende ben noch in groter begherten ende in oerewoede  so dat ic waende ende oec wel wiste dat ic niet leuen ne mochte met so groter ongheduricheit alse daer ic in was ende noch ben  god en gaue mi nuwe cracht  ende doe dede hijt  danc hebbe hi 
                die troen dat was ene gheweldeghe nuwe stat  daer hi mi rikere in siere gheweldegher rijcheit mede woude maken dan ic te voren was  jc was doe rike van vele dogheden buten die ghemeinte die nu sijn  maer  die gheweldecheit die hi mi doe gaf dier ic te voren niet en hadde  die nuwe ghewout  dat was ene cracht van sijn selues wesene hem god te sinemet minen doeghene na heme ende in heme  ghelijc dat hi mi was doe hi mensche leuede te mi  dat was ic soude  moghen minne ghedraghen alsoe langhe alse mi ghebrake ghebruken van minnen  dat ic soude gheweesleke ghedraghen die scaerpe schichte die minne in mi sciet 
                die troen  dat was die hoecheit van minen eneghen vercoernen leuene  die claerheit van siere ghedane  dat was die puerheit van menegher vlecken daer de vreemde in vallen die hi alsoe vercoren niet en heeft te wesene  des hebbe god danc  alsoe hi mi heeft  ay  alse mi ghedinct wat mi god wilt ende wat hi mi ghedaen heeft vore andere  soe eest wonder hoe ic gheduere maer metter groter minnen die al vermach  maer dats groet wonder  alse mi ghedinct wat mi god wilt ende dat hi mi wilt vore alle creaturen die ic ye sach  wondert mi vele meer vanden menschen die leuen ende dien hi soe vele onthoudet vore mi  datse mi soe langhe laten leuen  ende datse eneghen raet ochte enech sparen   ochte ghenade te mi hebben  sine tormenten mi altoes  met nuwen tormente  ende oec bi dien dat mi god soe vele doeghens gheloeft heuet om die ghelijcheit sijns selues dat ic vore allen menschen doghen soude ende oec bouen alle menschen om hem ghenoech te sine ende volmaect mensche te leuene 
                dat men alle dinc dore die claerheit van dien trone sien mochte dat was dat dat wesen was deighen wesen gods  ende dat al dwerc dat ic van hem hadde ochte dat mi van hem beuolen was  dat ic dat vant ende bekinde int wesen van sijns selues wille daer hijt mi in beuolen heeft vander minnen hogher ghewout  ende daer buten en vandict nie noch en ghemiste sijns willen niet in al minen werken 
                dat ic alle dinc in dien troen dore sach dat was in gode  al mine werke ende minen wille vrileke ende fierleke in hem  met al diere oere bsol woet  daer ic was te heme doe verwonnen ende in soe groten gruwele in alle vren alse ic van minnen was ende ben alle vren noch  ende dat ic di soe sere minde ende ne ghene vre dijns vergheten en conste noch en can  dat ic dier doet ende dijnre onghenaden van minnen soe na te di gheuoelde in verstormtheiden te gode dat mi te meer was te gode met di  dat swaerde mi te meer  ende om dattu kint waers ende mensche des waest te swaerre ende om dat ic te voren soe moghende was in minnen  ende si mi doe soe uerloren hadde alse si mi heeft ende mi wel scijnt ouermids dat soe mi wart ghetoent die hoghe  troen nuwe ende claer ende rechte gheciert na die tameleecheit des groets minnaren  die makere es der minnen ende weseleke wesen 
                 ende in midden den nuwen troen stont een sitten ghelijc der hoechster moghentheit ende ghelijc der stat alle ghesetene onder sijn  ende daer op sat die makere onser minnen ende die meester dier gherechticheit  doemende die minne in haren gherechten van groten ordele 
                ende dat anschijn dat hi doe hadde in dier vren  dat was onsienleec ende onuerdrachleec te gherijnne in siene enegher creaturen die nie en becoerde menscheleker ende godleker minnen in enen wesene  ende en connent verstaen noch  voeden in ere naturen smake onghesceden metter gheheelre godheit dore vloyende  ende alle een weder dore vloye in die godheit 
                jn die vorme vanden anschine dat dat was en haddickene nie ghesien vore die vre  nochtan haddict te voren ghesien in die selue transfiguratie daert sente peter in sach ende die met hem waren op thabor  jc hadde dat doch herde langhe begheert te siene eert mi ghesciet  jc hadde horen segghen dat sinte peter sider dat hijt sach nie en loech  dat  haddic gherne ghenomen also ellendech hem ghenoech te wesene in doyen ende in veruaren na hem  ende niet te eer te steruene   maer altoes in ellenden verderuende te sine  doe alset mi ghesciede ontfinghicker in selke moghentheit daer ic al bi verdraghen mochte dat mi te voren quam in ghetempertheiden  bliscap ende rouwe  lachen ende wenen  in lachtere ende in vernoye  in allen manieren sonder rouwe  ende alrehande manieren van gratien ende van moghentheyden  die hoghere es dan gracie  die ontfinghic ie sider wel sonder enegherande uerheffen ende alrehande moghende miraculen ende werke  ende wien soe ic vten sonden verledechde  ochte wien ic vten despiratien verledechde  ochte van doeden die opuerstannesse daden bi dier cracht die god in mi woude  dits ghesciet van hen vieren 
                jc maect te lanc om dat ghijt gherne hoert in wat gheualle dat was dat soe scone was ochte soe onmenscheleec ende der menscheit gods soe ghe bsol lijc   van allen bleuic ie seder onuerwandeleec  ende ic plach alse god dede  die al sine werke sinen vader op gaf daer hise af hadde  ende dat ic hebbe van heme  dat ontfinghic van diere transfiguratien  ende van anderen siene  in anderen manieren van anschinen daer ic v lest af screef ende v eer ghescreuen hebbe  ende vele meer daer ic  v niet af ghescreuen en hebbe  dats mi nochtan leet  na dien dat ic uwen wille begare te doene ende na dien dattuut mi gherne al wists  soe eest mi ouerleet dattuut niet en wets dattuus weten wils 
                jc hebbe op selken tijt onder nacht ende dach op drie vren ghesien dat onverdrachleke ouerscone anschijn onser minnen dijt al es  ende elc anschijn in siere sonderlingher vormen na dat ghetamen der sonderlingher ghichten die hi mi op elke vre gaf  van elker vren doe ende altoes ontfinc ic nuwe ghichten die mi daden  weten hoe verre ende in welken ieghenoeden ic doe ghetreden was ende ghehoeghet  ende alsoe van anderen reuelatien menechfout ende van gheeste van prophecien ende van wesenen der hemele te siene ende vander erden ende van purgatorien  ende vander hillen  ende verstannesse alrehande redenen die vandien  iiij  wesenen sijn  ende verstannesse der minnen  hoe hi onse minne in hem seluen es ende vte hem seluen minne in ons  ende dat die minne dene wile dodet ende dandere wile gheneest  ende waer bi si de mendere kiest ende de meerre verstotet  jc laet aldus bi alre verstannessen 
                jc hebbe op selke  iij  daghe ende also meneghen nacht gheleghen in op ghenomenheiden van gheeste in dat anschijn ons lieues  ende dat heuet herde dicke also langhe gheweest ende oec  dicke also langhe altemale buten den gheeste  mi ende allen menschen  hier verloren ende hem in ghebrukene  te wetene hoe hi sijns selues daer pleghet  dat verwent al datmen van hem hebben mach ende dat hi selue gheleisten mach buten den gheeste in hem te sine  ende dan en es men niet min dan hi es  sonder dat te sine buten den gheeste  sone waren alle die andere vertoenessen niet teghen dat anschijn dat ic inden nuwen troen sach van onsen lieue  want elc haddic ghesien na dat ic was ende een deel na miere vercorenheit  maer nu saghic dit ende was gheraect oec te minen coere  daer ic toe ghecoren was dat ic mensche ende god in eenre const smaken soude  dat nie mensche doen ne mochte hine ware al alse god ende altemale was die onse minne es 
                die daer op den nuwen troen sat die ic was hi was oueral ghedaen alse dat vreseleke wonderleke anschijn  ende het sprac te mi ene stemme  van groten dondere alse gheruchte ghelijc ere druust die al verstillen woude sonder dat hare te hoerne  die seide te mi  starkeste alre wighe ende die al verwonnen heues ende op heues ghedaen die beslotene geelheit die nie ontdaen en was van creaturen die niet en bekinde met ghearbeider minnen ende met gheanxender hoe ic god ende mensche ben  ende want du coene dus coene best ende dus niet ne bughes  soe heetti coenste ende soe eest recht dattu mi te vollen kins