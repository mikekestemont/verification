epistole haywigis
eerste brief
         god die de clare minne die onbekint was verclaerde bi siere doghet daer hi alle doghet bi verlichte in siere claerheit der minnen hi moet v verliechten ende verclaren metter claerre claerheit daer hi hem seluen claer met es ende al sinen vrienden ende sinen naesten gheminden 
                die alre meeste claerheit die men hebben mach in ertrike dat es ghewaricheit in ieghenwordeghen werken van gherechticheden ende van allen wesenen waerheit te pleghene omme claerheit der edelre minnen die god es  ay hoe groete claerheit es dat datmen gode ghewerden late met siere claerheit  daer in werct minne hem seluen ende allen creaturen elken na sijn recht dat hem sine goetheit gheorconden mach te gheuene met gherechticheden in claerheyden 
                hier omme bidic v alsoe vrient sinen lieuen vrient ende mane v alse suster haere lieuer suster ende hete v alse moeder haren lieuen kinde  ende ghebiede v van uwen gheminden alse brudegom ghebiedet siere lieuer bruyt  dat ghi ontpluuct die oghen uwer herten claerlike ende besiet v in gode heilichleke 
                leert te besiene wat god es  hoe hi es waerheit alre dinghen ieghenwerdichilike ende goetheit alre rijcheit vloyeleke ende gheheelheit alre doghet gheheeleke omme de welke men singhet iij sanctus inden hemel  omme dattie iij namen in haren enighen wesene alle doechde versamenen van welken ambachte si sijn vte desen iij wesenen 
                siet hoe vaderlike v god ghehuet heuet ende wat hi v ghegheuet heuet ende wat hi v gheloeft heuet  besiet hoe hoghe minne es deen vor dander ende danckes hem met minnen wildi dit besien hoe god dit es ende werken in mem in siere claerheit ghebrukeleke in glorilecheiden ende toenleke in claerheiden alle dinc te verlichtene ende te demsterne na hare wesen 
                om dies dit god es daer omme salmenne sijns selues laten ghebruken in al sinen werken van siere claerheit sicut in celo et in terra altoes met woerden ende met werken te segghene  fiat voluntas tua  
                ay lieue kint soe sine gheweldeghe ghewout meer verclaert wert in v soe sijn heileghe wille bat in v ghesciet ende soe sijn claere waerheit naere in v schijnt soe en spaert dan niet sueter rasten te daruen omme die grote gheheelheit gods  verclaert v wesen ende chiert v met doechden ende met gherechten werken  widet uwe sinne met hogher begherten der gheheelheit gods  ende ordineert v ziele ten groten ghebrukene der al gheweldegher minnen ons alte suets gods 
                ay lieue kint al seggic alte suete dat es mi ouer oncont sonder inden wensch van miere herten dat mi doghen suete heuet gheweest om sine minne mer mi heuet hi wredere gheweest dan mi nye duuel was  want si en consten mi nie benemen hem te minnene noch nieman dien hi mi beual te vorderne  mer hi heuet mi selue benomen  dat hi es dat verteert hi selue in siere sueter ghebrukenissen ende laet mi dus dolen buten dien ghebruke bsol ne  ende laet mi emmer sere verladen met minnen onghebruken ende laet mi demster van ghebruken alre yoyen die mi te guede souden werden  
                ay arme dat selue dat hi mi boet ende ghegheuen hadde te werder van ghebrukene van gherechter minnen dat heuet hi dus nu laten varen alse ghi een deel wel wet  ay wet god ic hieltene herde sere ouer here eyschede hem luttel vordere dan hi selue woude  mer dat hi mi boet dat haddic gherne ghenomen in ghebrukene had hijs mi willen hulpen  biden eersten waest mi leet ghenoech ende liet mi vele bieden eer icker na vinc  mer nu benic gheuoert alse een dien met yet te spele biedet ende alse hi daer na veet soe sleetmenne op de hant ende seghet  godsat hebbe die waers waende ende houdet dat op datmen hem boet  

 tweede brief
                  nv merket alle die dinghen daer ghi in ghedoelt hebbet met eenwille met droefheiden sonder noet  mer dats waer dat wetic h  wel dat hi dicke drouet dien sins ghebrect ende hi dan niet en weet weder hi naket soe verret dat es wel recht  mer die rechte gheloueghe hi sal weten dattie goetheit sijns liefs meere es dan sijn sneuen  men en sal niet droeuen omme doghen noch  langhen na raste  men sal alles omme al begheuen ende alre rasten vertien  sijt blide altoes in hope om minne te vercrighene  want begherdi minne te gode volmaecteleke so en suldi en ghene sake van rasten weder begheren dan allene minne 
                sijt op uwe hoede ende in vreden van  allen dinghen  doet te allen dinghen wel mer en roeket om en gheen ghewin noch om salicheit noch om doemsele noch omme behoudenisse noch om torment mer alle dinc doet ende laet om der minnen eren wille  houdi v dus soe suldi saen vercoeueren ende scijnt plomp voer de liede  daer es vele waerheiden in  sijt bekeersam ende ghereet alden ghenen die uwes behoeuen ende elken mensche doet sinen vrede daer ghijt gheleisten moghet sonder uwe nederheit  sijt blide metten bliden ende weent metten weenenden ende verdraechleec den ghenen die uwes behoeuen ende ernstich ten sieken ende milden den behouenden ende enich inden gheeste buten alle creaturen  ende alse ghi te allen dinghen doet dat beste dat ghi moghet die menscheit moet dicke sneuen  soe verlaet v op die goetheit gods dat sine goetheit meerre es dan v sneuen  ende werct altoes in toeuerlate ghewarighe doghet  ende sijt ernstich ende ghestadich altoes sonder sparen te werkene den raet ons heren ende sinen alreliefsten wille in al dat ghine bekinnen moghet met aerbeide met nauwen ondersoekene van peinsinghen v seluen te kinnen in al 
                ende leuet soe gode dies biddic v dat ghi niet en ghebrect dien groten werken daer hi v toe gheroepen heuet  dat en versuemt niet bi ghenen lichteleken werken dat biddic v ende rade want ghi hebbet grote sake daer ghi ocsuun op nemen moghe t vore gode  want hi heuet v ghehuet van allen ocsune wildi v seluen hueden  soe dat ghijt ghenadechleke goet doen hebbet wildijt bekinnen ende te vollen hebdi luttel ghenoech doeghens groet met te wassene alsoe ghi sculdich waert soudi gode recht doen also ghi bi wilen gherne daet 
                al gheuoeldi oec bi wilen ellindicheit van herten alse ocht ghi van hem begheuen waert daer omme en mestroest v seluen niet  want ic segghe v waerleke dat alle die ellende die men doghet met goeden wille te gode die is bequame in die ghehele nature gods  mer wisten wi hoe lieue gode daer toe es dat ware ons ontdich want soe en  wart ons ghene ellende  want die den wille gods kinde datter hem lieue toe ware hi soude wel gherne bi sinen wille inden afgronde der hellen sijn ende hi en mochte nummermeer voert gaan noch wassen daer hi ghene pine ghesmaken en mochte  die wiste dat gode behaghelike ware te sinen werken hem en soude rouwen wat hem ghesciede 
                ghi sijt noch ionc ende behoeft sere te wassen ende voeghet vele bat wildi den wech der minnen gaen dat ghi aerbeit soeket ende doer haer eere pijnt dan ghi haers soudet willen gheuoelen  mer ghi sult hare dienen alse een die emmer in haren werdeliken dienst sijn wilt  ende daer vore en suldi willen sparn ere noch scande noch torment van ertrike noch vander hellen al mochti se daer bi vercrighen dat ghi hare werdelike dienet hier inne doer hare werdelike te pinenne in ghetiden jn ordene te houdene jn al uwen dienst sonder raste te wilne ochte te ontfane  ende al quaemdi oec in rasten in enighe dinc die men ware dan  die selue god namelike die uwe wesen sal in ghebrukene in welken dat dat si daer in  seldi gherne dolen tot dien male dat v god met dien wesene verlicht ende moghentheit gheuet der minnen te pleghene ende te ghebrukene in haren wesene daer si haer seluen minne ende ghenoech met es 
                dient scone ende en wilt el niet ende en ontsiet el niet ende laet de minne vrileken met hare seluen ghewerden  want minne volloent al comtse dicke spade  bi ghenen twiuele noch bi ghenen onspoede en suldi laten doecht te werkene noch bi onspoede en suldi niet sorghen dat ghi selue aen gode niet vercoeueren en sult  des en suldi niet twiuelen noch oec gheloeuen noch menschen noch heileghen noch inghelen ja ende oec bi littekenen  want ghi vroech gheroepen waert ende oec gheuoelt uwe herte wel bi wilen dat ghi vercoren sijt ende dat god uwe ziele in toeuerlate heuet begonnen te onderstane 
                gheuet v seluen soe volmaecteleke daer toe dat hi v volmake  ende en begheert nummermeer dat v mensche ondersta inden hemel noch inder erden die soe moghende es sonder alsoe ic v segghen mach  ghi sijt van gode onderstaen ende ghi  sult willen onderstaen sijn van hem met ghewoude ende niet langher met twiuelenden varen 
                sonder dat allene moet men altoes vresen datmen der minnen te luttel es in dienste na hare werdicheit  dese vrese vult den minsche met minnen  dat hi soe na gheuoelt ende verstormt wert van ernsticheiden soe dunct hem dat hi der minnen ghenoch heuet ghedaen  ende dat hem minne te luttel hulpet ende mint na sine werdicheit van sinen dienste  dan alle die wile es dese vrese vte alse men minne aldus betijt met ontrouwen  al ander vresen dan dese suldi wech doen ende nemt dese te v in al hare comen ende in hare gaen 
                die pine die v van gode beuolen es die doghet gherne al dore ende dore  soe suldi den verholenen raet van hem horen alsoe iob van hem seghet  te mi es gheseghet een verborghen woert 
                tweerhande onderstaen es van menschen datse die menschen onderstaen  dat een es dat si de sonderen onderstaen in haren val  sulc minsche wart bi wilen soe ghewont bi caritaten dat hi  hem gode ontsegghen moet in sijn ghebruken ende in sijn verweentheit omme de sonderen die in sonden sijn soe dat hi lieuer heuet sijns liefs te deruene hem en woerde dies sekerheit ghedaen dat hen de sonderen niet en onthopen vander ghenaden gods  aldus doet karitate den mensche de minschen onderstaen 
                dat ander onderstaen es dat selc minsche dien god soe ghesont kent in doghene ende in caritaten ghewesent datten god niet en spaert alse hine soe moghende vint van volre redenen in hem seluen dat hi hem niet en verligghe noch hem seluen met hem seluen niet en ontsinct in sine suetheit soe hine wilt eer alles daruen dat hi van gode hebben soude ochte god onthoude de sondaren  soe sijn dan sulke sondaren die fiere natueren hebben van hoghen wesene ende die hem seluen bedoruen hebben ende soe ghequetst dat si en gheen vercoeueren en hebben selue ieghen gode   doch es hen god soe hout dat hi den ghenen dien hi moghende vonden heuet beueelet den ghenen verdoelden dat hine van sinen haluen ondersta ende leide te sinen weghe daer men volmaectelike mint 
                dusghedaen onderstaen en hebdi niet te doene  want ghi begonst vroech ende en hebbet gods niet gheloechent met uwen wesene soe hine sal  v selue wel gheleiden te sinen wesene op dat ghijs v te hem verlaet  mer ic segghe v waer af ghi onderstaen moghet werden  volghet den eyschene van uwer herten enechlike leuende in gode daer in en leuet nieman vreemder dien ghi daer in vindet ochte gheloeft ochte gheuoelt scone wonende ende na daer in gheleidet es ende gheweldechlike daer in wandelende es ende wesende es sonder faelgieren  dese es daer bouen v dien moechdi volghen ende onderdaen sijn sonder uwe nederheit 
                wildi al dat uwe vercrighen soe suldi v seluen in toeuerlate gode al op gheuen te werdene dat hi es ende om der minnen eren wille soe suldi v seluen na ghenoech vertien puer ghehorsam te wesene in al dien datter meester volmaectheit behoert jn doene in latene daer toe soe moeti oetmoedich ende onuerhauen bliuen van al uwen werken die ghi gheleisten moghet ende soe vroet met onstegher volmaecter caritaten alle dinghen van ertrike ende van hemelrike te voedene ghelijc datter rechter caritaten behoert in ordenen  hier in moechdi volmaect werden ende dat uwe vercrighen wildi  

 derde brief
                god si met v  ic bidde v doer die gherechte doghet ende trouwe  die god selue es dat ghi ghedinct al vren der heylegher doghet die hi selue es ende die hi was in seden doen hi minsche  leuede  ay suete minne nu leuen wi minschen nu ghedinct diere edelre werken dier hi hen allen soe ghereet was elken te siere behoeften ende daer nae ghedinct der sueter naturen van minnen die hi nu es ende die soe eyselijc es ane te siene van wondere 
                ay wijsheit leidet herde diepe in gode daer omme en es hier en ghene sekerheit van leuene dan allene na die diepe wijsheit omme hem te gherakene  ay die altoes ongherenen es ende soe diepe te gherakene d at moet hem ontfermen dat nu soe luttel yeman daer na doe i t ochte quelet met ongheduerne ocht met crachten van berrenden werken yet te gherakene wie hi wonder es ende wies hi met minnen pleghet  hemelsche ghewoente soudemen hier een groet deel verstaen ende pleghen die hem ghenoech ertscher seden ontrocke bi minnen bande ende die ghenoech hadde hemelscher niede te gode ende der broederleker minnen ten minschen in allen saken daer sijs noet hadden 
                der minnen meeste noet ende der minnen vorste onlede die oefene ic eerst alsoe doet die broederlike minne die leuet in die caritate ihesu christi   si ondersteet die broederlike minne welc het si in bliscapen ocht in rouwen in crachte ochte in goede in dienste ochte in rade in troeste ochte in dreighene  hier toe si dine cracht altoes ghereet om heme alse god hier toe niet te segghene en heuet hier met gheraectmenne ane de side daer hi hem seluen niet gheweren en can  want dat  es met sijns selues werke ende met sijns vader wille die hem beual ende hi voldeet ende dat es dies heilichs gheests boetscap  dan gheuet minne hemelsche wondere te kinne ende vele wondere  

 vierde brief
                jc bidde v dies dat ghi merket alle de pointe daer ghi in hebt ghedoelt ende betert v in dien met al uwer cracht  want men doelt in herde vele dinghen die men goet acht ende die oec goet sijn nochtan doelt reden daer in als mense niet in hare beste en versteet noch en volghet  daer doelt redene  alse dan redene vervolghet daer doelt redene alse dan redene verdonckert wort soe wert die wille crane ende onmechtich ende soe vernoyt hem aerbeits  want hem redene niet en liechtet  hier bi verliest die memorie hare hoghe ghedachte ende hare yoieleke hoghe toeuerlaet ende hare menich nauwe keren dat hare toeuerlaet leert bi tr verhoghene ellendich beiden na hare lief  hier met wert verladen die edele ziele  mer alst dus daer met es soe troestse de hope vander goetheit gods  mer men moet dolen ende doghen eermen dus verledicht werdet 
                nu suldi merken op alle die dinghen die ic v segghen sal ende waerin dat redene doelt ende beteren v in dien met al uwen vlite  ende ne laet v niet vernoyen soe dat ghi hier ane yet ghebrect   want die oetmoedeghe ridder en sal niet sorghen omme sine slaghe alse hi bescout de wonden van sinen heileghen graue  alst gode tijt dunct soe saelt saen ghebetert werden  ghedoghet ghestadechleke  soe sal god der redenen licht gheuen ende ewecheit ende waerheit soe sal de wille redene vercrighen  daer af sal hem nuwe  cracht bliuen  dan sal memorie coene wesen alse god met siere moghentheit alrehande anxt ende veruaerheit af sal doen 
                corteleke gheseghet redene doelt jn vresen jn hopen jn caritate jn ordene te houdene jn tranen jn begherten van deuocien jn oefeninghe van sueticheden jn veruaertheiden van dreigeden gods jn onderscedecheiden van wesene jn nemene jn gheuene jn menigherande dinc die men goet waent doelt redene 
                redene kint wel datmen gode vresen moet ende dat god groet es ende de minsche cleyne  alse dan redene vreset die groetheit gods bi hare cleynheit ende laet hare ontbliuen die groetheit gods ane te uane ende te twifelne beghint dat si dat liefste kint gods niet en wert ende dat hare dunct dat hare soe groet wesen niet en besteet  hier bi  laten vele liede dat si gheen groet wesen ane en vaen hier in doelt redene ende in vele saken meer 
                jn hope dolen vele liede die hopen dat hen god alle hare sonden vergheuen heuet ende warense hen ghewareleke te vollen vergheuen si minden gode ende wrachten werken van minnen ende si verlaten hen met hope op saken die hen nemmermeer en werden  want si sijn te traghe ende laten haer scout achter die si schuldech sijn gode ende der minnen die men schuldich es pine toter doot jn hopen doelt redene jn vele saken dient alsoe steet  dies en behoefdi alsoe vele niet alse der ander pointen 
                jn caritaten doelt men in onbescedenen dienste van gheuene bi onsten sonder noet  van dienen sonder noet ende dat een minsche hem seluen quetset sonder noet  vele doet affectie datmen caritate noemt met ordenen te houdene becommert men met vele dinghen diermen quite mocht sijn ende dat doet reden dolen een gheest van goeden wille werct in binnen scoendere dan alle ordenen gheuiseren mochten 
                jn tranen doelt men vele  al wiset wel redene datmen weent omme dat enen tsine ghebrect  ja doch eest vele een wille daer doelt men vtermaten vele in 
                jn begherten van deuocien dolen alle die minschen diere yet in sijn soekende  want men sal gode soeken ende el niet ende dat hi daer bouen gheuet dat salmen gherne nemen 
                jn oefeninghen van soeticheiden doelt men vele want daer es herde vele affectien in eest te gode eest ten minschen 
                dreygede van gode ochte menichfout torment dat te ontsiene doet redene dolen alsmen die meer ontsiet ende daer omme dicwile meer doet ende laet dan omme minne 
                vele onderscedicheiden van werken in doene in latene benempt vele vriheiden van minnen 
                jn nemen dies men ontberen mach van buten ende van binnen doelt redene 
                in alrehande hebbinghen ende in ghemac sonder noet ende in nauwen vrede van gode ende van menschen doelt redene  
                jn gheuene doeltmen vele dat een hem seluen al op gheuen wilt voer sinen tijt ende te menighen vreemden dinghen hem te gheuene daer hi niet toe en es ghemeynt noch ghemint 
                jn rouwe in pinen jn raste jn belghen  jn soenen jn lief in leet  te al desen goeden tijt te gheuene daer in doelt redene  die menigherande ghehoersamheit doet reden ouer sere dolen  daer in sijn alle dese andere poenten besloten ghehoersam te sine der vresen alse wille ende alle den anderen poenten onghetempert alse wille  ghehorsam te sine jn vare in hope in affectien ende in al dien datmen ghehorsam es datter volcomenre minnen niet en behoert  daer doelt redene 
                dat ic segghe dat redene doelt in al desen poenten die de liede pleghen te verlichtene dat es omme dat dit die hoghe poenten sijn ende redene elken van desen poenten bi natueren wiset na sine werdicheit  

 vijfde brief
                god si met v herteleke lieue ende gheue v troest ende vrede met hem seluen  dat saghic nv bouen alle dinc gherne dat v god met vrede onderstonde ende troeste met sijns selfs goetheit ende verlichte metter fierheit sijns gheests alse hi wel sal ende gherne wildijs hem ghetrouwen ende ghenoech in hem verlaten 
                ay lieue kint sincke met al dijnre zielen in hem gheheel ende buten al dien dinghen dat minne niet en es wat soe v ouer geet  want onser stote sijn vele ende moghen wi ghestaen soe selen wi vol wassen 
                grote volmaectheit eest alle dinc te verdraghene van allen lidene  mer wet god alremeeste vol bsol maec t heit  eest te verdraghene vanden valschen broederen die schinen huus ghenoten des gheloefs ay dat en si v gheen wonder al eest mi wee dattie ghene  die wi vercoren hebben met ons in jubileerne in onse lief dat si ons hier beghinnen te stoerne ende te brekene onse gheselscap omme ghesceden te sine ende nameleec mi diese met nieman en willen laten  o wi hoe ongheseggheleke suete doet mi minne haer wesen ende ghichten die mi van hare comen  ay hare en maghic niet ontsegghen ende ghi moghet haers ontbeiden ende gheduren vore hare die men seghet dat alle dinc verwint 
                ay lieue waer omme en heuet di de minne niet na ghenoech bedwonghen ende verswolghen in hare diepheit  o wi soe suete soe minne es waer omme en valdiere niet diep inne ende waer omme en gheraecti gode niet diepe ghenoech in die diepheit der naturen die soe ongrondeleec es  suete minne gheuet v omme minne in minnen gode te vollen dies es noet  want ons eest beide quaet ja v quaet ende mi te swaer 
                ay lieue minne ten doechden en ghebrect niet doer ghene pine  te sere veronledichdi v met vele dinghen daer v soe vele niet ane en leghet  ghi quist te vele tijts met uwer haesticheit  dat ghi soe sere inden dinghen valt die v ontmoeten  daer toe en constic v niet bringhen dat ghi mate daer ane hielt  dies v yet lust te doene dat es v emmer soe haestich dat ghi gheberct ocht ghi el niet achten en const  dat ghi al de ghene die v vriende sijn troestet ende hulpet dat ware mi lief ja soe ghi best moghet so dat ghijs ende si in vreden bleuet dat ghedoechde ic gherne 
                jc bidde v ende mane  bi gherechter trouwen van minnen dat ghi alle dinc doet ende laet die ic v beuolen hebbe ende dat ghi om onse onghetroeste bedroefnesse alle bedroefde troestet na uwe macht  bouen al beuelic v dat ghi ons eweleec beuoelne ghebode der minnen gheheel houdet ende onghequetset van allen vreemden sorghen ende van allen rouwe  

 zesde brief
                nv willic v waernen eens dincs daer vele scaden ane leghet  dat seggic v dat dit nu es ene die siecste siecheit die onder al tfolc es van alden siecheiden die daer onder sijn dier nochtan vele sijn ouer al  want elc minsche wilt nu trouwe weder eyschen ende sinen vrient proeuen ende emmermeer ouer trouwe claghen dit sijn nu die ambachte daer si in leuen die hoghe minne draghen souden in onsen groten god 
                wat heuet dies yeman te doene die wel wilt ende die sijn leuen hoghe n  wilt in den groten hoghen god wie hem trouwe ocht ontrouwe doet dies te danckene ochte ontdanckene doet hi hem arch ocht goet  ghebrect hem dat hi hem ghene trouwe noch recht en doet hi heues selue meest scade  ende dat eest tswaerste daer ane dat hi selue daruet diere suetheit der trouwen 
                doet men v oec trouwe ocht doghet ende vele dies ghi behoeft wie soet es daer ouer en seldi niet letten te danckene noch te dienenne mer men salre gode  omme  te herteliker om dienen ende minnen dat yeman trouwe pleghet ende laten gode ghewerden metten danckene ende metten ondanckene  want hi es in hem seluen  gherecht ende es ghestaet recht te nemenne ende te gheuenne  want hi es in de hoecheit sijns ghebru bsol kens  ende wi sijn in die diepheit ons ghebreekens  nameleke ghi ende ic die noch niet worden en sijn dat wi sijn ende noch niet vercreghen en hebben dat wi hebben ende dien noch soe verre sijn dat onse es wi behoeuen sonder sparen al omme al te daruene ende enichlike ende ghenendichleke te leerne dat volmaecte leuen der minnen die ons beiden beruert heuet te haren werke 
                ay lieue kint te voren al biddic v dat ghi v huet van onghestedicheiden  want ghene dinc en mochte v noch en mach v alsoe saen van onsen here sceden alse onghestadicheit 
                soe eenwillich en sijt oec niet in v seluen bi enegher onbehaechnissen dat ghi v immermeer yet laet twiuelen dat yet men uwe si dan de grote god gheheel in wesene van minnen soe dat ghi bi twiuele ocht bi eenwille enighe doghet laet te doene want wildi v ter minnen verlaten soe suldi saen volwassen ende houdi v in twifele soe werdi traghe ende onwillich ende soe wert v onbequame al dat ghi doen sout  ghene dinc en sorghet noch en gheloeft van dien dat v behoert te dien dat ghi meynt dat v yet ontstarcken mach ghine verwin bsol net  wel ochte ontlinghen ghine verhalet wel  alsoe vlitich ende alsoe doergaende seldi sijn altoes met nuwer cracht 
                oec sijt elken mensche noetdorftich van minnen die gherne vercouerde ende daer omme ellende ende menich vernoy doeghet  dien sijt alsoe gheonstich daer ghijt gheleisten moghet in alre hulpen alsoe dat ghi v seluen ute stortet vore hem  uwe herte in ontfermegher onsten uwe redene  in troeste uwe lede in dienste ende in arbeide ende ten sundaren hebt ontfermen met groten beden te gode mer daer vore te lesene ocht ernsteleke van gode te willenne dat hise daer vte doe dies en onderwint v niet want ghi mochter uwen tijt mede quisten ende anders en voerderet niet vele 
                den minnenden moechdi met minnen ghelden ende hulpen ghesterken dat hare god ghemint werde  ende dat es voederlijc ende el niet ende alsoe den nederen die sonderen sijn ende vreemde van gode daer en voerdert ghene pine ane noch ghene bede te gode dan minne die men gode gheuet  ende soe die minne staerker es soe si meer sonderen verledicht vte haren sonden ende de minnende sekerre maket  
                gherecht leuen na der minnen wille dat es also enich te sine inden wille van gherechter minnen hare ghenoech te sine dat menre el niet vore en kiese noch en wensche al hadmen den wensch dan datmen hare ghetamen bouen al begheren soude wie soe daer bi verdoemt worde ochte ghebenedijt ende el niewerint omme en soudemen der rasten ende der liefheit willen deruen dan omme dat een weten moet dat hi der minnen niet ghenoech ghewassen en es 
                ende dat salmen altoes weten dat ten leuene der menscheit behoert scone n  dienst ende ellendich wesen alsoe ihesus christis dede doen hi minsche leuede  men en vindet niet ghescreuen dat christus ye in al sinen leuene yet veruinc ane sinen vader noch ane sine moghende nature in ghebruken van rasten noch hine coste hem seluen nye dan vanden beghinne van sinen leuene tot den inde altoes met nuwen  arbeyde  dit seide hi selue te selken minsche die noch leuet ende dien hi beual alsoe na hem te leuene ende dien hi selue sede dat dat ware gherechticheit van min bsol nen   daer minne es daer sijn altoes grote werke ende sware pine  nochtan es haer alle pine suete  qui amat non laborat  dat es  die mint hine arbeidet niet 
                doen christus mensche leuede aen alle sine werke was tijt ende alse de vre quam so wrachte hi  in woerden in werken in predickenne in leerne in berespene in troestene in miraculen in penitentien in aerbeide in scanden in versmaetheiden in anxte in noeden ter passien ende ter doot  in allen verbeide hi verduldechlike sijns tijts  ende alse de vre quam dat hem behoerde te werkene soe volbrachte hi sijn werc ghenendechleke ende moghendeleke ende quijte metter hogher trouwen dienste de scout menscheliker naturen ieghen de vaderlike gotlike waerheit  daer ondermoeten hen die ontfermherticheit ende die waerheit ende die gherechticheit ende die vrede ondercusten hen 
                metter menscheit gods suldi hier leuen in aerbeide ende in ellenden ende metten moghenden eweleken god suldi minnen ende jubileren van binnen met enen sueten toeuerlate  ende haere beider waerheit es een enich ghebruken  ende  alsoe alse die menscheit hier plach dies willen der maiesteit also seldi hier met minnen haerre beider willen in een pleghen  oetmoedelike dient onder hare enighe moghentheit ende staet altoes vore hen alse de ghene die te al haren wille steet  ende laetse  met v werken watsi willen 
                dus en onderwindet v el niet  mer dient der menscheit met ghereeden handen van trouwen ende met starcken wille van allen doechden  die godheit die en suldi niet allene minnen met deuocien mer met ontelleker begherten altoes staende met nuwen vlite vore dat eyselike anschijn van wondere daer de minne haer seluen al in openbaert ende alle werken daer in verswelghet ende vte dien heileghen anschine leset al v vonnisse ende al v pleghen van uwen leuene ende laet bliuen alle die swaerheit dier ghi pleghet ende al die nederheide die in v sijn die begheuet ende hebbet lieuer van hem altoes ellendechleke te doelne dan met alre rasten beneden hem te  gherakene  hier ane es al v volcomenheit belanc  vreemde ghenuechte te scuwene die yet men es dan god seluer ende vreemde pine te scuwene die niet puerleec en es omme heme 
                ay te allen dinghen hebbet grote ontfermherticheit dies es mi grote noet ende keert v met gherechten wille ter ouerster waerheit  gherecht wille dat es datmen el en ghene sake noch ghenoechte en wille inden hemel noch inder eerden noch in ziele noch in lichame dan die sake allene daer ons god in ghemint heuet ende ghemeint 
                ende dat si v bouen al sonder vraghen van yemanne wat soet si mer altoes te stane na sijn behaghen sonder sparen ende sonder ontsien van yemanne diet merken soude ochte in spotte ocht in begripe ocht in torne ocht in ernste 
                noch om  goet schinen noch om quaet schinen en laet die waerheit van goeden werken niet  want dien lachter machmen gherne doghen die van goeden werken comt daer men den wille gods in weet ende dien prijs machmen gherne doghen die van doechden wast ende daer onse  werdeghe god bi gheert wert  want dat vernoy ons suets gods dat hi leet doe hi mensche leuede dat es wel wert datmen dore hem al vernoy ende alrehande lachter gherne verdraghe ja ende alrehande vernoy beghere  ende sine eweleke nature siere sueter minnen es wel werdich dat elc mensche die doechde werke met volcomenen wille daer god sijn lief gheeert in es 
                hier omme en spaert scande noch ere want het es der ghieregher minnen al ghenoechleec datmen ghedoghen ocht ghewerken mach  want si es dat bernende vier dat al verslindet ende dat nummermeer vre cesseren en sal binnen al dien eweleken toecomenden tiden 
                ende want ghi noch ionc sijt ende ongheproeft van allen dinghen soe moeti sere pinen na wassen alse van niete alse een die niet en heuet ende dien niet werden en mach hine pijnt vten gronde  ende altoes suldi diepe vallen inden afgront der omoedichet van allen dien dat ghi gheleisten moghet  dat wilt god van v dat ghi alle vren wandelt in oetmoedecheden van uwen seden met allen menschen daer ghi mede wandelt  ende  verheft v bouen alle nedere dinghen die yet men sijn dan god selue wildi werden dat v god wilt  dat es uwe vrede inde gheheelheit uwer naturen 
                woudi volghen uwen  wesene daer v god in ghemaect heuet soe en soudi van edelheiden ghene pine ontsien ende soe en soudi van coenre fierheit v niet laten ontbliuen ghine soudet ane verden dat alre beste moghendleke ja die grote gheheelheit gods alse uwe eyghen goet  ende soe moesti oec mildeleke na uwe rijcheit gheuen ende alle arme rike maken  want gherechter caritaten en ghebrac nie sine quam emmer ouer die met fierheiden van gheheelen wille begonsten ende sine gaf dat si gheuen woude ende sine verwan dat si verwinnen voude ende sine onthielt dat si onthouden woude 
                ay nu biddic v lieue kint dat ghi altoes werct sonder murmereren ende nuchterne met uwen wille  metter gheselscap alre volcomenre doechde in alre doechde cleyne ende groet  ende en wilt van gode noch en eyscht gheen dinc noch van uwer behoeften noch van uwer vrienden noch ghenoechte van heme in ghenre manieren van rasten noch van troeste dan alse hi selue wilt  come ende ga na sinen heileghen wille ende doe met v ende met dien daer ghijt af begheert in sier minnen te leerne al sinen wille na tghetamen siere werdicheit 
                sinen wille moeti te uwer beider behoef begheren seldi voer hen bidden ghine selt niet bidden omme yet dat si kiesen na hare gheraetsele  want het dolen nu de menechste in schine van heilegher begherten ende nemen wel haren paraclijc van enen wel nederen troeste mochte hi hen werden  dats te ontfermene 
         daer omme seldi den wille gods in allen rechte kiesen ende minnen van v seluen ende van uwen vrienden ende van gode daer ghi alre ghernst yet af naemt dat v ghenoechde daer ghi uwen tijt met leuet in troeste van rasten  
                daer in mint nu elc hem seluen  in troeste ende in rasten ende in rijcheiden ende in moghentheiden met gode te leuene ende in siere ghebrukeleker glorileecheit te sine  wi willen alle wel god met gode wesen mer wet god luttel es onser die mensche met siere minscheit wille leuen ende sijn cruce met hem willen draghen ende met hem ane den cruce willen staen ende die scout der menscheit volghelden  dit moghen wi wel aen ons seluen te recht kinnen dat wi soe onuerdrachleec ende soe ondoechleec sijn in allen sinnen  ende een cleyne vernoy dat ons staphans te beene gheet ochte versmaetheit ochte loghene die men ons ouerseghet ochte waermen ons onser eren rouet ocht onser rasten ochte ons willen  dat gherijnt ons allen soe saen wel na ende weten soe wel wat wi willen ende wat wi niet en willen ende hebben te so uele ende te soe menighen dinghen willen ende onwille nu eens nu anders nu lief nu leet nu hier nu daer nu af nu ane ende sijn te elken soe ghereet ons selues te pleghene daer ons yet rasten ane gheleghet 
                hier omme bliuen wi onverlicht in onsen sinne ende in al onse wesene onghestadich ende in onser redenen ende in onsen verstane onghe bsol warich   dus dolen wi arme ende onsalich ende ellendich ende bistierich in vreemden lande ende in swaren weghen dies wi alle  cleyne noet hadden en dadent die valsche die ons ane vechten in allen sinnen daer wi daer bi tonen openbaer dat wi met christo niet en leuen alse hi leefde noch niet al en begheuen alsoe christus dede noch van allen begheuen en sijn also christus was dat moghen wi kinnen in menighen sinne  want wi poghen om onse ghemac waers ons yet werden mach ende staen na ere waer wi moghen ende vorderen gherne onsen wille ende wi kinnen ende minnen ons seluen in onse ghenoeghen ende nemen gherne onse gheuoech van buten ende van binnen  wat ons dies ghesciet dat es algader onse delijt ende willen dan weten dat wi sijn yet ende met dien seluen worden wi al niet ende aldus verderuen wi ons seluen in allen sinnen ende en leuen niet met christo ende en draghen dat cruce niet metten sone gods mer wi draghent met symonne die daertoe ghemiet was dat hi dat cruce ons heren droech 
                alsoe eest met onser pinen ende met onsen doghene  want wi eyschen gode van onsen goeden werken ende willen in desen leuene ieghen bsol wordich  gheuoelen ende dat ons dunct dat wijs wel verdient hebben ende dat recht si dat hi om ons yet wederdoe dat wi van hem willen ende wi houdent vore groet dat wi dore hem doen ochte doghen ende en gheroen nummermeer wi en hebben daer af miede ende wi en weten ende gheuoelen datter gode lieue toe si ende nemens daer altehant ieghenwordeghen loen in ghenoechten ende in rasten van hem  oec nemen wiere een ander miede  af in ons selues ghenoeghen alse wiere ons seluen in behaghen  ende ten derden male als ons ghenoeghet dat wi den anderen behaghen ende wiere af nemen prijs ende lof ende ere 
                dit es al met symonne dat cruce ghedraghen die dat cruce droech enen corten tijt mer hine sterffer niet ane  aldus eest met dusghedanen lieden die dus leuen  al waert haer leuen voren der lieden oghen verheuen ende hare werke verclaert ende gheopenbaert soe datsi bi tiden schinen in ghewareghen ende in heileghen leuene ende wel ende scone gheordineert ende beset met sedeleken doechden daer es gode nochtan luttel behagheleec ane  want sine volstaen noch sine volgaen mer int selue dat si schinen soe faelgieren si saen ende een clyne dinc dat si ontmoeten toent al haren gront  si werden saen verheuen int suete ende  wederslaghen int suere  want si inder waerheit niet ghefundeert en sijn soe es hare gront onghewarich ende onuast  wat menre opsticht si bliuen onghestadich ende onghewarich in haren werken ende in haren wesene noch sine volstaen noch sine volgaen noch sine steruen niet met christo  want al werken si doechde haer meyninghen en sijn niet puer noch ghewarich  want daer minghet soe vele onghewaericheiden met die de doechde soe valschen datsi ghene cracht en hebben den mensche te berechtene noch te verlichtene noch te onthoudene in ghestadegher vaster waerheit daer hi sine ewicheit bi besitten soude 
                want men es schuldich doghet te werkene niet om  heerscap noch om bliscap noch om rijcheit noch om hoecheit noch om gheen ghenieten inden hemel noch inder erden mer allene omme dat wel ghetamen der hoechster werdicheit gods die menscheleke nature daer toe sciep ende maecte te siere eren ende te sinen loue ende te onser bliscap in eweliker glorien 
                dit es de wech die de gods sone vore ghinc ende dien hi ons ane hem seluen bekinnen dede ende verstaen doen hi mensche leefde  want hi in allen tide doen hi in ertrike was van sinen beghinne toten inde wrachte ende volbrachte  onderschedenleke den wille sijns vader in allen dinghen ende in allen tide met al dien dat hi was ende met al dien dienste dien hi gheleisten mochte jn woerden jn werken jn lief jn leet jn hoghen jn nederen jn miraculen jn versmaetheiden jn pinen in aerbeide in anxte jn node der bittere doet  met alre herten met alre zielen met alre cracht stont hi in elken ende in allen sinnen euen ghereet te voldoene dat ons ontbleuen was  ende was ons op draghende ende op treckende met godleker cracht ende met menscheliken rechte te onser eerster werdicheit ende te onser vriheit daer wi in ghemaect waren ende ghemint ende nu gheroepen ende vercoren in siere predestinacien daer hi ons van ewen in versien heuet 
                dat teken van gracien es heilich leuen  dat teken vander predestinacien es die inneghe ghewareghe opdraghende hertelecheit met leuenden toeuerlate in ontelleker begherten ter eren ende ter tamelecheit diere werdeleker ombegripeleker godleker werdecheit 
                dat cruce dat wi metten  leuenden gods sone  draghen selen dat es die soete ellende die men om gherechte minne draghet daer wi met begherenden toeuerlate in ontbeiden selen dies hoghetijts daer minne haer seluen openbaren sal ende verclaren hare edele cracht ende hare rike ghewout inder erden ende inden hemel  daer met toent se haer seluen den minnenden soe temel dat sine vte seluen doet gaen ende roeft hem herte ende sen ende doeten steruen ende leuen in pleghene der gherechter minnen 
                mer eer minne dus ouerbrake waert ende eer si den mensche soe sere vte hem seluen nemt ende soe na met hare seluen gherijnt dat hi een gheest ende een wesen si met hare in hare soe sal hare de minsche bieden scoenen dienst ende ellendich leuen  sconen dienst in allen doechdeleken werken ende ellendich leuen in alre ghehorsamheit  ende alsoe altoes staende met nuwen vlite met ghereden handen te allen werken daer de doghet met gheoefent wert ende met ghereden wille te allen doechden daer minne gheeert in wort ende om anders niet dan dat minne besitte hare eyghene stad inden mensche ende in allen  creaturen na hare betamen  dit es met kerste ane den cruce ghestaen ende ghestoruen ende op verstaen met hem  hier toe moet hi ons helpen altoes dies biddic hem dore die hoech s te doghet  

 zevende brief
                ay ic gruete v lieue metter minnen die god es ende met dat ic ben ende dat god yet es  ende ic dancke v dat ghi sijt ende ic ontdancke v dat ghi niet en sijt  ay lieue alle n  saken  sal men met hem seluen soeken  cracht met crachte liste met liste rike met rike minne met minnen al met allen ende emmer gheliken met gheliken  dat mach hem ghenoeghen ende anders niet  minne dat es die sake allene die ons mach ghenoech doen ende el en ghene die behoert ons allen vren met nuwen storme te bestane met alre cracht  met alre list met allen riken met alre minnen met al met een dat es lieues ghebruken 
                ay soete minne onser minne en verghet niet te pleghene met nuwen werken ende laetse werken al en moghen wiere niet ghebruken met ghenoechten  si es haer seluen ghenoech al ghebreecse ons van buten minne loent altoes al comt si dicke spade die hare al dat sine gheuet hi sal haer al hebben wien lief wien leet  

 achtste brief
                altemet dat minne wast tusschen hen tween  soe wastere een vreese in  ende dese vrese es  tweerande  die ierste vrese es  si vresen datsi niet werdich en sijn selker minnen  noch daer toe niet ghenoech en conen ghedoen  dese vrese es alre edelst  hier met wastmen meest  ende hier met wertmen der minnen onderdaen  met deser vresen steet men haren gheboden te dienste  dese vrese houtse in minnen ende in dies si behoeuen  si houtse in oetmoedicheiden  behoeuen sijs dat sise wect ende datse hen verueren  want alse si vresen dat si niet werdich en sijn soe groeter minnen  soe verstormt hare menscheit ende verbiedet hen alle ghenade  want pine te doeghene doer minne  maect enen sijn redene soe wel gheraect  want  hi vreset al dat hi sprect van minnen dat onghehoert sal sijn voer hare  dese vrese maectene vri  soe dat hi gheens dincs ghedincken en can noch gheuoelen  soe gherne ware hi der minnen behagheleec  dus chiert dese vrese den minnenden  si claert hem sinen sin  si leert sijn herte  si suuert sine conscientie  si maect sinen gheest wijs  si enicht sine memorie  si hoedet sine werke ende sine worde  si en laettene ghene doet ontsien  dit doet al die vrese die vreset datse der minnen niet ghenoech en es  
                die ander vrese es  dat een vreset dattene minne niet ghenoech en mint  omme datsine soe sere bendet  soe duncket hem dattene minne altoes verladet ende hem te luttel hulpet  ende dat hi allene mint  dese ontrouwe es hoghere dan der trouwen gront  ja  die trouwe meine ic  die hare yet ghenoeghen laet sonder bekinnen  ende die trouwe oec die hare ieghenwordicheit ghenoeghen laet  mer dese edele ontrouwe heuet de conscientie soe wijt  al mint een soe dat hi ontsinnen waent  ende dat sijn herte versuchtet  ende sijn aderen altoes recken ende scoren  ende sine ziele smeltet  nochtan datmen dus de minne mint  nochtan en can die edele ontrouwe minnen gheuoelen noch trouwen  soe wijt maect begherte ontrouwe  ende ontrouwe en laet begherten niewers ghedueren in gheenre trouwen  sine mestrout hare altoes  datse niet ghenoech ghemint en es  dus hoghe es ontrouwe die hare altoes  veruaert  ocht dat si niet ghenoech en mint  ochte dat si niet ghenoech ghemint en es  die dese ghebreke volmaken wilt hi sal altoes van herten waken  jn allen  dinghen trouwe te voluorderne  ende hem sal al leet dor minne ghenoeghen  ende hi sal scone antwerde verswighen die hi node verswighen soude  en liete hijt doer de minne niet  ende hi sal swighen  alse hi gherne sprake  ende alse hi gherne pensde omme ghebruken sal hi spreken  omme datmen minne om minne niet en berespe  ende hi soude lieuer wee doghen bouen macht dan hem een poent ghebrake vander minnen ere 
                gramheit moetmen laten omme gherechter minnen vrede  ja al mindemen oec den duuel  die mint  hi es al sculdich te latene  ende hem seluen te versmadene bouen alle menschen  om dat hi der minnen ghenoeghen mach na hare werdicheit  die ghene die mint  hi laet hem gherne doemen  dat hi hem niet ontsculdeghet  omme dat hi inder minnen te vrier sijn wilt  ende hi wilt gherne om minne vele verdraghen  die ghene die mint  hi es gherne gheslegen om gheleert te sine  de ghene die mint es gherne verstoten om votseladen vri te sine  die ghene  die mint  hi es gherne in enicheiden om die minne te minnene ende te besittene 
                jc en mach v nu niet vele meer segghen  omme dat mi vele dinghen verladen hebben  som die ghi wel wet  ende som die ghi niet weten en moghet  mocht sijn ic sprake v gherne  mijn herte es onghesont ende siec  dat doet een deel der trouwen gront  alse minne porret in mijn ziele  dan salic  v van desen dinghen meer segghen dan ic v noch hebbe gheseghet  

 negende brief
                god doe v weten lieue kint wie hi es ende wies hi pleghet met sinen knechten ende nameleke met sinen meiskenen ende verslende n  v in hem  daer de diepheit siere vroetheit es daer sal hi v leren wat hi es ende hoe wonderleke soeteleke dat een lief in dat ander woent ende soe dore dat ander woent dat haerre en gheen hem seluen en onderkent mer si ghebruken onderlinghe ende elc anderen mont in mont  ende herte in herte ende lichame in lichame ende ziele in ziele ende ene soete godlike nature doer hen beiden vloyende ende si beide een dore hen seluen ende al eens beide bliuen ja ende bliuende  

 tiende brief
                dje gode mint hi mint sine werken  sine werken sijn edel doghede  daer omme die gode mint hi mint doechde  dese minne es ghewarich ende vol van troeste  doghende prouen de minne ende niet soeticheit  want het ghesciet  selke wile dattie minsche die min mint meer sueticheiden gheuoelt  na dat elc gheuoelt daer na en es minne in hem niet mer na dien dat hi ghefundeert es in doechden ende ghewortelt in caritaten  begherte es sulke wile suete te gode waert nochtan en eest niet al god  want het es meer porrende vten gheuoelen der sinne dan van gracien ende meer van natueren dan van gheeste  dese suetheit beruert de ziele meer ten menderen goede ende min ten meeren goede ende si ualt diepere op dat hare smaket dan op dat hare nutte es  want si natuert na die sake daer si vte gheboren es 
         dus ghedaenre suetheit gheuoelt alse wel de onuolmaecte alse de volmaecte ende waent sijn in groter minnen om dat hi sueticheiden ghesma bsol ket  nochtan niet puer mer gheminghet  al es oec de suetichiet puer ende al god dat subtijl te kennen es daer na en es de minne niet te metene mer na de hebbinghe der doechde ende der caritaten also ghi ghehoert hebt  want wi proeuen in selke zielen  alsoe langhe als die suetheit duert in hem soe sijn si sachte ende vet ende alse de sueticheit vergheet soe te gheet haer minne ende soe bliuet haer gront ru ende magher  dit es daer omme want si noch niet beset en sijn met doechden  want alse de doechden vroech gheplant sijn inder zielen ende met langher oefeninghen vaste ghefondeert al mendert dan de suetheit de doechde doen hare nature ende werken altoes der minnen werc  sine wachten na ghene suetheit mer hoe si ghedienen moghen altoes ghetrouweleke der minnen  sine haken niet na smake mer si soeken orbere  si sien op hare hande niet op  den loen  si beuelent al der minnen dies en hebben si maer te bat de minne es soe edel ende soe riue aen hare en bliuet niemans loen  nieman en dorfte brayeren om loen dade tsine minne soude thare wel doen  dit weten wel die vroede die altoes na doechden staen  sine soeken mer der minnen wille si en bidden der minnen om ghene andere sueticheit dan dat si hem gheue datsi in allen dinghen bekinnen moghen haren liefsten  wille sijn si bouen si der minnen wille sijn si onder si dat selue 
                selke andere zielen zijn arm van doechden alse die suetecheiden gheuoelen soe minnense ende alse die sueticheit te gheet soe te gheet oec hare  minne  jnden daghe der gratien sijn si coene ende inder nacht der tribulatien keren si den rugghe  dit sijn armhertighe liede si werden lichte verheuen int suete ende licht bedroeft int suere  ende een cleyne gracie doet haer herte sere verbliden ende een cleyn vernoy sere bedroeuen  hier omme ghesciet sulke wile dattie lichte herten meer werden beruert dan de weghende ende de arme van gra tien dan de rike  want alse god comt met siere gratien ende hi troesten wilt har armeherticheit ende hulpen hare crancheit ende porren haren wille soe sijn si gods lustich ende sueticheiden gherende ende werden meer beruert dan die die met ghewoenten doer gaen sijn metten goede gods  ende men waent sulke wile dat dus ghedane liede grote gracie hebben ende grote minne die nochtan herde dieren tijt gods hebben  hier omme es sulke wile ghebreken van gode meer sake der suetheit dan ghewande 
                selke wile es oec die quade gheest sake der  suetheit  want selke wile alse de mensche sueticheiden gheuoelt soe delecteert hi sere daer in ende volghet der delectacien soe verre dat hi valt in crancheiden van lichamen ende dat hi daer bi verlet orberleke dinghen  ende oec daer bi alse de mensche siet dat hi guede ghewande sueticheiden heuet soe beghint hi  alleinskene hem seluen te ghelouene van volmaectheiden ende acht dies te min sijn leuen te hoeghene 
                hier bi steet wel dat elc sijn gracie besie ende dat goet ons heren wiselike vorwart kere  want de ghichten der gracien en maken den mensche niet gherecht mer si bendenne want werct hi met siere gracien soe behaghet hi gode ende en doet hijs niet soe wert hi schuldich  oec moet hi wise hebben daer hi sijn gracie met oefene  want ghelike dat de doghet mesdaet wert alse mense buten haren tiden oefent alsoe wert gracie niet gracie sine werde bedect met gracien  
                 hier omme dien god coeman heeft ghemaect met sinen goede hi behoeft dat hi wijs si ende sine gracie alsoe hoede datse hem bliue  want alsoe alse de ghene die sonder gracie es behoeft gode te biddene om gracie alsoe behoeft di die in gracien es gode te biddene dat hise behoude  want alsoe dicke alse die minsche dat goet ons heren minderen laet in hem ende niet en meerret soe haet hijs al verboert en dade die goedheit gods  hier om de bruut daermen af leset in de canteken si sochte haren brugom niet allene begherleke mer oec wiseleke ende alsine vonden hadde sone wasse niet min sorfhertich hem te behoudene  dus soude doen elc vroede ziele die in roere ware van minnen  si soude altoes hare gracie met begherten ende wiseleke meeren ende sorfherteleke oefenen haren acker vte treckende ondrachticheit ende in sayende  doghede ende maken een huus van suuere consciencien daersi werdeleke in ontfa haer lief  

 elfde brief
                ay lieue kint god gheue di dat mijn herte aen di begheert dat ware dat god ghemint ware van di werdelike  nochtan en hadde ic dat lieue kint noit moghen kiesen dat dat yeman vore mi ghedaen hadde alsoe na alse ic  jc gheloue nochtan datter vele waren diene alsoe na ende alsoe sere minden al en mochtic niet wel ghedoghen datten yeman kinne n  ochte minnen soude alsoe herteleke alsic hebbe ghedaen 
                seder dat ic x iaer out was soe hebbic alsoe na van herteleker minnen bedwonghen gheweest dat ic binnen den iersten twee iaren dat ics began  hadde doot gheweset en hadde mi god niet sonderlinghe n  cracht ghegheuen dan den ghemeynen lieden ende mine nature weder ghemaect met sinen wesene ende dat hi mi saen gaf redene die een deel verlicht was met menighen sconen orconden ende dat ic van hem ghehadt hebbe meneghe scone ghichte in gheuoelne ende in toenenne van hem seluen  ende bi al dien tekenen die ic vant tusschen hem ende mi in na pleghene van minnen alsoe alse vriende pleghen deen den anderen luttel te helene ende vele te toenne datmen alre meest heuet in na gheuoelne elc anders ende in doer smakene ende in doer etene ende in doer drinckene ende in versweghene elc anderen 
                bi desen tekene die god mijn lief soe menechfuldich dede  te mi inden beghinne van minen leuene soe gaf hi mi toeuerlaet te hem alsoe dat mi dicst van dien tide alsoe te moede gheweest heuet datten nieman soe herteleke ghemint en heuet alse ic  mer redene dede mi onder wilen wel weten dat ic h  die naeste niet en was  mer de  bant van nae gheuoelne van minnen en liets mi nye gheuoelen noch oec ghelouen  aldus eester mi met dat ics te naesten niet en gheloue dat hi van mi te naesten ghemint si ende ic en gheloefs oec niet dat enich mensche leuet daer god alsoe sere af ghemint es  dus maect mi minne bi vren soe verlicht dat ic weet dats mi ghebrect daer ic minen lieue niet ghenoech en ben na sine werdicheit ende bi vren maect mi der minnen suete nature soe blent met hare te ghesmakene ende te gheuoelne dat mi ghenoeghet ende dat mi bi vren soe rike es daer met te sine dat ic hare in mi seluen lie datse mi ghenoech es  

 twaalfde brief
                god si v god ende ghi hem minne  god gheue v te leuene der minnen werc in allen dinghen die ter minnen behoren  dies beghinne ic ane die gherechte oetmoedicheit daers sine minnersse ane began daer sine in hare met trac  noch moet hi alsoe doen die gode in hem trecken wilt ende sijns ghebruken in minnen  hi moet onuerheuen bliuen van allen dinghen ende onuerwonnen van allen dienste ende euen sterc in den storm ende euen vlietich int besoeken ende euen nydich int hanteren  al wildi ghescreuen hebben  dus ghedanes dinghes wetti selue ghenoech watmen om volmaectheit doen soude te gode  die daer na staen ende dat begheren gode met minnen ghenoech te doene si beghinnen hier dat ewelike leuen daer god ewelike met leuen sal  want  omme hem minne te volgheuene ende ghenoech te sine na sine werdicheit daer ouer es hemel ende erde allen vren in nuwen dienste ende daer en wert nummermeer voldaen  want die hoghe minne ende die grote die god es die en wert nummermere verwlt noch bekint met aldien datmen daertoe gheleisten mach  alle hemelsche selenre ewelec euen sere om bernen in minnen om der minnen ghenoech te volgheuene  daer omme die hem hier el niet ghenoeghen en laet noch vreemde troest en nempt dan alle vren omme der minnen ghenoech te doene hi begint hier dat ewelike leuen daer die hemelsche gode met sijn in ghebrukeleker minnen 
                al dat den mensch van gode comt te siere ghedinckenessen ende al dat hire af verstaen mach ende bi enigher figueren gheleisten dat en es god niet want mochtene de mensche begripen ende verstaen met sinen sinnen ende met siere ghedachten soe ware god mendere dan de mensche ende soe ware hi saen vte ghemint alse nv  de nedere menschen sijn die soe saen te gronde ghemint sijn 
                corteleke gheseghet dat sijn alle de ghene die niet met eweleker minnen ghebonden en sijn ende altoes van herten niet en waken om der minnen ghenoech te doene   mer die daer na staen der minnen ghenoech te doene die sijn oec ewech ende sonder gront want al hare wandelinghe es inden hemel ende hare ziele volghet na hare lief dat sonder gront es  ende al mindemen die oec met eweleker minnen si en worden oec nummermeer van minnen gronde veruolghet also si niet veruolghen en connen dat si minnen noch hem ghenoech ghesijn ende nochtan al niet en willen  ochte inden weghe steruen ochte hem ghenoech doen ocht el niet 
                dies biddic v sere ende mane bi gherechter trouwen die god es dat ghi u haest ter minnen ende hulpet ons dat god ghemint werde dies biddic v te vorst bouen alle dinc  ende der goet bsol heit  gods laet v alle vren ghedincken ende ontfermen dat si soe ongherenen es ende dat hire soe wel ghebruket ende wi soe ellindich daer af sijn ende hiere ende sijn vriende soe dore vloyeleke ende soe weeldeleke ghebrukende sijn ende in siere goetheit sijn vloyende ende weder vloyende in allen goede  ay ia hi god die men met ghenen wesene van arbeyde bekinnen en mach daer en si gherechte minne toe  die haeltene neder ende doeten soe nae gheuoelen wie hi es also machmenre af weten wie hi es  dat es ene onseggheleke weeldeleke weelde mer wet god nochtan altoes weeleec met diere weelden  mer dat es der hoesscher minnender herten recht dat hare alre naeste raste si omme haer lief te aerbeitene ende hem lieue  ende ere te doene om sijn ghetamen ende om ghichten van sconen dienste niet om ieghenwordeghen loen mer omme dat minne haer seluen alle uren ghenoechten ende loen ghenoech es 
                mer minne wert nv vele sere ghelet ende hare recht wert vele sere te broken bi ongherechtiche bsol den   want nieman en wilt emmer toe siere affectien ontberen om der minnen ere  si willen alle na hare ghenoeghen haten ende minnen ende na hare onste belghen ende soenen niet na gherechticheit van broederliker minnen  si laten oec ghe rechtecheit van scamene dat es oec affectie  ende si storen die gherechticheit bi erheiden  dat es ene affectie daer vele scaden bi ghesciet  die eerste scade es  wijsheit wert daer bi vergheten  de ander es  de gheselscap werter bi ghestoert  die derde es  die heileghe gheest werter bi verdreuen  die vierde es  die duuel werter bi ghesterket  die vijfte es  die vrienscap worter bi vertwifelt ende bliuet ongheoefent ende al die wile vergheten  die seste es  die doghet worter bi achter ghelaten  die seuende es  de gherechticheit worter bi ghestoert 
                ende affectie van hatene ende van vreemden torne dat gheen heilich toren en es die benemt minne ende fiere begherte ende doet af reynher bsol ticheit  ende doet altoes merken met suspicien ende doet vergheten der sueticheit van bruederleker minnen ende hem bliuen oec onbekint te oefenne de hemelsche wesene mer nijt oefent altoes de helsche wesene 
                bi affectien van bliscapen verghet men der  nauwer weghe die ter hogher minnen behoren ende der scoenre seden ende dies suets ghelaets ende der wel gheordender dienste die ter hoechster minnen behoren 
                bi affectien van lichter minnen verghetmen der oetmoedicheit die de werdechste stat es ende de reynste zale daer men minne in ontfeet  ende in die affectie verliestmen verlichte redene die onse reghele es die ons leert wat wi doen souden in rechte van minnen daer men der minnen ghenoech wilt doen want verlichte redene doer licht alle die weghe van dienste na dien bequamen wille der hoechster minnen ende toent clare alle de wesene die der minnen ghenoech sijn  ay aerme dat dese twee verdreuen werden bi affectien van lichter minnen dat sijn  de iamerleecste scaden die ic kenne dat ghescien moghen met al desen affectien wert gherechticheit van minnen ghestoert ende ghelet onder die ghetoende 
                onder dese groete poente die ic v hebbe gheseghet loepen vele cleynre die ontelleec sijn ende benemen claerheit der minnen  ay al en letten v ende den anderen die meeste poente niet doch lopenre vele daer onder v lieden met ghescierden clederen soe datsi gheen ocsuum en willen nemen die te verdriuene  daer es ghecledet scande met oetmoedicheden ende erheit met gherechticheden ende niit met trouwen ende met redenen ende bliscap met troeste ende met toeuerlate ende minne met senne ende met langhen tide  ende met ghelate van ouercomenheiden ende met sconen worden daer anders es dan god  hier omme en canmen die niet ghehoeden die de bant van binnen van ghewaregher minnen niet en hoedet 
                dat wet wel dat ic al dit niet dore v en hebbe gheseghet mer dor die nose die ons hier af ghesciet hier ende elre die ons te onverwenlec es dat schijnt ons allen iamerlike die de een den ande ren bederuen van doelne daerse ons met verladen ende niet en hulpen dat onse lief ghemint worde   ende om dat ghire een sijt doch bi wilen die dat int ghemeyne vorderen ende letten moghet soe vermanics u dat ghire hoede vore hebbet in v ende in andere gherechticheit van minnen te vorderne in allen saken  ende altoes met al dat ghi sijt toent hen der minnen teken in al ende ouer al 
                want dat swaerste dat ic weet inder screftueren dat duncket mi dat ghebod van minnen dat god seyde te moysen  du salt minnen dinen here dinen god van al diere herten van al diere zielen van al dinen crachten  doen hi dit hadde gheseghet doen seide hi  na dese woert en saltu nummermeer vergheten slapende noch wakende  slaepstu di moet daer omme dromen  waecstu du moets daer omme peysen ende spreken ende werken  dese woert saltu scriuen inden doerstijl ende inden ouerdorpel ende in de wande ende in al die stade daermen wesen sal datmen niet en verghete watmen  daer te doene heuet  dat es  der minnen nummermeer te verghetene slapende noch wakende in gheenre manieren alsoe god selue ghebiedet met al datmen es met herten met zielen met sinnen met crachten met ghedachten  dit gheboet hi moysen ende inder ewangelien aldus ter minnen al te sine  o wi hoe dorren wi hare dan yewerint mede men sijn ay en eest dan niet vrese bsol lec  roef dat wi vore minnen yet sparen ende yet onthouden  ay hier omme penset ende werct sonder vergheten de minne te vorderne ane allen saken 
                ghedinct oec wat abdias die prophete seghet  jacobs huus sal sijn een vier josep h s huus sal sijn een vlamme esaus huus sal sijn een stoppele  jacob es ieghewelc die verwint  met crachte van minnen verwint hi gode hem te verwinnenne  na dat hi verwonnen heuet soe dat hi verwonnen es ende benedictie ontfaen heuet soe sal hi voert hulpen dat si verwonnen werden die men verwonnen sijn ende die noch rechte gaen op beide hare voete ende niet en houten alsoe die doen die iacob worden sijn  want iacob bleef ten stride cranc ende ye sider ane die een side manc doen hi manc verwonnen was doen eerst gafmen hem die benedictie  alsoe moet hi sijn die iacob sijn sal ende die de benedictie van gode ontfaen sal  ende die ieghen gode striden wilt houde hem te verwinnen dat hine verwinne  ende hi moet houtende werden ane die eene side daer hem yet el soude sijn dan god enechleke allene ende daer hem oec yet meer es  ende wien oec el meer es dan god ende die met hem  niet een en es in siere enigher sueter  benedictien hi steet op twee voete ende es onuerwonnen ende hi en smaket ghere benedictien  ghi moet v soe enichlike al omme al laten dat ghi soe inuierechleke in uwe enicheit bernen selt in al uwen wesene ende in al uwen werken dat v el niet sijn en sal dan god allene noch lief noch leet noch licht noch swaer  alse ghi in dit wesen woent sonder cesseren dan es iacobs huus een vier 
                josephs huus sal sijn een vlamme  alsoe alse ioseph was een behoudere ende een berechtere dies volcs ende siere broedere alsoe moeti ende d i e ioseph worden sijn leideren ende bescerme ren sijn der andere diet noch niet ghenoech en sijn ende noch inder ghebrekenessen sijn der vreemder mesquame  metter inuiericheit van enighen ber nenden leuene salmense ontsteken ende metter vlammen der bernender caritaten salmense verlichten 
                die vreemde in die ghemeynte der lieden die sijn esau  haer huus dat sijn stoppelen die saen  ontsteken sijn met inuieregher vlammen  alsoe selen die andere van v ontsteken alse ghi dus ghedanich sijt  dit behoert oec te uwen prelaetscape  dat ghi die droeghe stoppelen ontsteken selt met goeden exemplen ende met manieren ende met biddene ende met radene ende met dreighenne  ende oec suldi uwe broedere berechten met innegher minnen ende hulpen hen minnen dat si minnen in gode ende in gherechten werken te gode ende ter gherechter doghet  ende altoes ghedinct dattie screfture seghet  sobrie pie iuste viuamus in hoc seculo  dit hoert te uwen ambachte   ay met pure enigher minnen hulpet ons dat onse lief ghemint werde  corteleke gheseghet dit willic bouen alle dinc van v gherechte minne te gode dat manic v ende bidde gode te gheuene ende dat ghi hem voldoet dat ons ontbliuet  god si met v  haest u ter minnen  

 dertiende brief
                alsoe sal hem de mensche houden onnosel onder alle dinc dat hi sijn wassen sal soeken in allen dinc ende werken na die gherechte vorme der redenen bouen alle dinc  ende soe sal god vor hem ende met hem wercken alle dinc ende hi sal met gode werken alle gherechticheit  ende hi sal begheren dat god volwerke alle die gherechte werken van siere naturen in hem seluen ende in ons allen  dat es der minnender herten recht te kiesene ende bouen al te wilne weder dat het si verdoemenesse ocht benedictie  ende dat es hare begherte altoes ende hare bede in enicheiden  van minnen te sine alsoe men leset in die canteken  dilectus meus mihi et ego illi  aldus sal die enighe vergaderinghe sijn in enen wille van enigher minnen 
                die wilt dat hem alle dinc onderdaen sijn hi moet onderdanich sijn siere redenen bouen al dat hi wilt ocht dat hem yeman wilt  want nieman en mach volmaect werden in minnen dan die siere redenen onderdanich es  want dese mint gode om sine werdicheit ende de edele minschen omme dat si ghemint sijn van gode ende de nedere minschen omme dat sijs beho e uen  hier omme sal de minsche doen sine volcomene macht in allen dinghen na volcomenheit der minnen  die emmer onghenoeghende es watmen hare toe leghet  want al es dat sake dat een minsche in alre menschen oghen van seden ghenoech es te gode nochtan ghebrect hen soe vele int volcomen  ghenoeghen der minnen dattie mensche behoeft altoes in meere eyschinghen van minnen te sine ende in staerker begherten bouen sijn hebben  dat ghenoeghet der minnen alre best datmen te vollen bistierich si van alre rasten van vreemden ende van vrienden ende van haer seluen  ende dat es een vreselijc leuen dat minne wilt datmen ghenoechten van hare moet ontberen omme hare ghenoech te doene  die aldus in minnen ghetrocken ende onthaelt sijn ende die si beueet die sijn soe ouer vele  schuldich der minnen inder groter ghewout haere staerker naturen altoes na ghenoch doen te stane  ende dat leuen es ellende bouen al dat dat menscheleke herte doghen mach want hem en ghenoeghet niet haers leuens noch in ghichten noch in dienste noch in troeste noch in al datsi gheleisten moghen  want minne trecse soe sere van binnen ende si gheuoelen minne soe groet ende soe onbegripeleec ende vinden hen seluen daer toe te cleyne ende te onghenoechleec dien wesene ghenoech te sine dat minne es  ende si kinnen hen seluen so vele schuldich der minnen ghenoech te sine in allen wesene soe dat hen in andren dinghen noch lief noch leet ghescien en mach noch in hen seluen noch in anderen mensche sonder omme die sake  allene die minne selue es  om die sake soe macher hen lief ende leet in ghescien  lieue in alsoe uelen als minne ghuordert wort ende wast in hen ende in anderen  leet in also volen alse minne ghele e t wert ende ghequest in de ghene die minnen  in hen seluen ende in anderen dien de vreemde gherne letten quetsen daer si moghen 
                omme der minnen vordernisse pijnt v te aerbeidene ende omme hoghe caritate want caritate begrijpt al de ghebode gods sonder dolinghe ende houtse sonder arbeit  want die mint hine arbeit niet  want hine gheuoeles arbeits niet  ende die berrenleker mint hi loept volleker ende hi volcomt haesteleker in die heilicheit gods dat es hi selue ende in die gheheelheit gods dat es hi selue  jn sire gheheelheit si v al die dienst vol bsol maecteleke  ende die ernste die te diere volmaectheit behoert die hem ghenoech es te siere gheheelre naturen daer hi al minnende met es  god doe v kinnen al die scout die ghi hem schuldich sijt van sculdegher pinen ende alre vorst van enegher minnen die hi selue gheboet gode te minnen bouen al  

 veertiende brief
                god si v grote ende ewelike ende ewelike minne ende gheue v wijs leuen ende die egregie doghet daer ghi siere heilegher minnen ghenoech mede doet  daer omme werct alle vren sonder sparen  sijt altoes ernst in oetmoedicheiden ende dient wiselike  god si v hulpe ende v troest in allen uwen wesene ende lere v die gherechte doghet daer men der minnen meest eren ende rechts  met doet  god moete v leren die bequame enicheit die hi sinen vader gaf doen hi hem enichlike mensche leuede ende puer  ende hi lere v die heileghe enicheit  die hi leerde ende ordineerde sinen heyleghen vrienden die dore die minne van gode alle vreemde troesten begauen  ende hi moet v doen kinnen met waerheiden ende met werken die lieue suete enicheit di hi noch sinen lieuen vrienden doet bekinnen die hem bouen alle dinc te siere heilegher sueter minnen voeghen 
                siet dat ghi nuwe wert ende versch sonder moeden ende ghedinct der hogher wesene vander eweliker caritaten wat seden sinte pauwels seghet dat si heuet watsi al es ende watsi al vermach ende fundeerter v seluen inne  dat moet emmer sijn suldi gode leuen  want watmen dade buten caritaten dat ware al niet  hier omme haest v te veruolghene karitate met crachte van vieregher begherten der gherechter minnen  te derre caritaten sijt wacker ende ernst inder peregrinacien des leuens dit te voldoene ende dan te comene in dat ghebruken inder minnen lant daer karitate ewelike dueren sal 
                caritate dat es sculdeghe oetmoedicheit want die dat rike vander minnen gods van hem niet gheoefent en weet hi moet hem oetmoedeghen onder de moghende cracht gods  ay dat es wel recht die sinen lieuen allene es heimelec dat hem  sijn lief weder heimelec si alsoe die bruut seghet indie canteken mijn lief mi ende ic hem  ay wien soudemen yet el sijn dan alleene  den lieue  want aldat yemant anderen doet dan lief lieue dat es herde vreemde mer van lieue eest allene suete ende bequame in allen manieren  wildi dese volmaectheit bekennen soe moeti te alre eest v seluen leren kennen jn sake jn wille jn onwille jn seden jn minnen jn haten jn trouwen jn ontrouwen ende in allen dinghen die v ontmoeten  ghi sult v proeuen hoe ghi verdraghen moghet al dat v mescomt ende hoe ghi ontberen moghet dat ghi lief hebbet  dat es oec die meeste mequame die ene ionghe herte doghen mach dies te ontbeerne dat si gherne name  ende proeft v seluen in al dat v wel becomt hoe ghijt hanteert ende hoe ghesinnich ende hoe ghemate dat ghire ane sijt  jn al dien dat v ontmoet houdet v effene jn rasten jn pinen  vroedeleke  besiet altoes de werke ons heren daer ane suldi volmaectheit leren  hier omme steet wel dat elc mensche besie de gracie ende dat goet gods wiselike ende vroedeleke  want god heuet den mensche ghegheuen scone redene die den mensche in allen weghe leert ende in allen werken licht  woude haer de minsche uolghen soe en worde hi nummermeer bedroghen  

 vijftiende brief
                neghene poenten horen ten pelgerijm die verre te varen heuet  dat eerste es dat hi om den wech vraghe  dat ander es dat hi goede gheselscap kiese  dat derde es dat hi hem hoede voer dieue  dat vierde es dat hi hem hoede uan ouerate   dat vijfte es dat hi hem hoghe scorsse ende vaste gorde  dat sesde es alse hi den berch op gheet dat hi sere nicke  dat seuende es alse hi den berch neder gheet dat hi dan rechte ga  dat achtende es dat hi goeder liede ghebet  beghere  dat neghende es dat hi gherne om gode spreke 
                alsoe eest oec met onser godleker peregrinatien daer wi dat rike gods in soeken selen ende sine gherechticheit in volcomenen werken der minnen   dat eerste es  ghi sult vraghen omme den wech  dat seghet hi selue  jc ben de wech  ay na dien dat hi de wech es soe merket sine weghe die hi ghinc  hoe hi wrachte ende hoe hi berrende in karitaten van binnen ende in werken van doechden van buten te vreemden ende te vrienden ende hoert hoe hi gheboet den mensche hoe sere si minnen souden haren god van alre herten van alre zielen van alre cracht ende datse dies nummermeer vergheten en moghen slapende noch wakende  nu besiet hoe hi dit selue dede die nochtan selue god was  hoe hi al gaf ende hoe hi al leefde ter rechter minnen sijns vaders ende ter karitaten der menschen  hi wrachte met wakender caritaten ende hi gaf ter minnen al sijn herte ende al sine ziele ende al sine crachte  dit es die wech dien ihesus wiset ende selue es ende dien hi selue ghinc daer dat eweghe leuen in leghet ende die ghebrukenisse der waerheit sijns vader glorie 
                daer na vraghet omme den wech sinen heile bsol ghen  die hi ghehaelt heuet ende dien  die hier noch bleuen sijn ende sinen na volgheren in volmaecten doechden die hem gheuolghet sijn op den berch van hoghen leuene vten diepen dale der oetmoedicheit ende sijn op gheclommen die hoghe berghe met staerken gheloue ende met hoghen toeuerlate der contemplacien der herteleker sueter minnen 
                ende noch vraghet om den wech dien die bi v sijn ende dien ghi siet dat sinen weghen nu alre ghelijcst gaen ende hem ghehorsam sijn in allen aerbeide van doechden  dus volghet hem die selue de wech es ende hen dienne ghegaen hebben ende nu gaen 
                 dat ander es  ghi sult goede gheselscap kiesen  dat es die heileghe ordene daer ghi menichs goets deelachtich wert ende te alre vorst metten heileghen minneren gods daer god meest af es ghemint ende gheeert ende daer ghi af gheuoelt dat ghi meest met gheholpen wert ende daer uwe herte meest met gheenicht es ende op gheheuen wert te gode ende diere woerde  ende gheselscap v meest trecken ende voerderen te gode  mer scuwet hier in sere uwe raste ende uwe onste  ende merct nauwe van mi ende van allen menschen daer ghi trouwe in soeket wie si sijn daer ghi af ghebetert wert ende merct wat hare leuen es  want diere es v nu overluttel in ertrike die ghewareghe trouwe hebben connen  want alle die liede wel na willen nv van gode ende vanden mensche dat hem ghenoeghet ende datsi begheren ocht si ontberens 
                 dat derde es  ghi sult v hoeden voer dieue  dat sijn subtile coringen van buten ende van binnen  na dien datmen gheen  ambacht connen en mach sonder meester soe en sijt nummmer soe coene dat ghi v enich sunderlinghes wesens onderwindet sonder raet van gheesteleken vroeden 
                 dat vierde es  ghi selt v hoeden van ouerate  dat es van vreemder rasten ende dat v ghene sake buten gode nummermeer en ghenoeghe noch en smake vore dien male dat ghi gods ghesmaket hoe wonderlike suete hi es  ay ghedinct ende wet altoes al dat yemanne yet el ghenoeghet dan gode allene dat es al oueraet  
                 dat vijfte es  ghi sult v hoeghe scursen ende vaste gorden  dat es van alre ertscher vlecken ende van alre nederheit behoedet te sine ende soe vaste ghegordet te sine metter minnen bande die god es dat ghi v seluen yewerint el inne sinken laet 
                 dat seste es  alse ghi den berch op gaet dat ghi sere nicken selt  dat es dancken in al die pinen die v toe comen omme der minnen ende dat ghi v van al uwer herten oetmoedeghen selt al mochti allene alle die doechden werken die alle menschen moghen die leuen dat v al cleyne duncken soude ende al niet ieghen die groetheit gods ende ieghen die scout die ghi gode schuldich sijt in dienste ende in minnen 
                 dat seuende es  alse ghi den berch neder gaet seldi recht gaen  dat es  al moetti biwilen sinken int nemen uwer noetdorf ende int gheuoelen der behoeften uwes lichamen nochtan seldi uwe begherte op houden te gode metten heyleghen die hoghe leueden ende seiden  al onse wandelinghe es inden hemel 
                 dat achtende es  ghi sult goeder liede ghebet  begheren  dat es  ghi sult van allen heileghen ende van allen menschen  begheren gheuordert te sine ten ouersten wille gods ende selt alle dinc laten om met hem een te sine in gode 
                 dat neghende es  ghi sult gherne om gode spreken  dat es een teken van minnen dat lieues name suete es  daer af sprect sente bernaert  jhesus es honech inden mont  het es ouer soete omme lief te sprekene ende het beruert de minne ouer sere ende het vliet h  echt de werke 
                nu mane ic v bider heilegher minnen gods dat ghi scone ende suuerlike uwe peregrinacie doet sonder vernoyen ende sonder swaren van eenwillicheiden in sueten vredeleken bliden gheeste  ende dorwandelt soe gherecht ende soe puer ende soe berrende dit ellende dat ghi gode v lief vindet ten ende  dies hulpe hi v selue ende sijn heyleghe minne  

 zestiende brief
                god si met v ende moet v leren die gherechte weghe die ter hogher minnen horen  sijt wacker ende behendich op uwe materie ende ernstich in v seluen ende in uwen soekene ende vast in uwe gheloeue  op dat ghi ghewarechleke soeket niet na uwer affectien mer na den wille gods soe seldi al vercrighen daer hi v toe ghemint heuet 
                ghi sult oec leuen hoghe in hope van staerken toeuerlate dat v god gheuen sal hem te minnen met dier groter minnen daer hi hem seluen met mint driuoldich ende enich ende daer hi hem seluen met ewelike ghenoech heuet gheweest ende eweleke sijn sal  met diere minnen hem ghenoech  te doene daer ouer sijn alle hemelsche onledich ende eweleke selen sijn  dat  es hare ambacht dat nummermeer voldaen en wert  ende dat ghebreken van dien ghebrukene dat es dat suetste ghebruken  hier na selen staen die ertsche met oetmoedegher herten ende selen dat weten dat si te soe groter minnen ende te soe hogher minnen ende enen onghenoeghenden lieue alte cleyne sijn omme ghenoech te doene met minnen 
                ay dat onghewarechste werc dat sal elke goede ziele verstormen ende doen hare afwerpen alle ouertollicheit ende al dat oneffene es ende al dat min es dan alsoe daer toe ghenoech te doene der minnen 
                daer twee dinghen selen een werden daer en mach niet tusschen dan lijm daer ment met te gader bendet  die bant van lime dat es die minne daer god ende de salighe ziele in een met ghebonden sijn  te desen hoghen toeuerlate maent die heileghe minne alle vren die edele  ziele  fiere diet verstaen willen ende die al af werpen  willen om minne alsoe hi al af warp doen hi ghesent was van sinen vader ende doen hi volbrochte dat werc dat hem de minne beuolen hadde te doene alse hi selue seide inde ewangelie  vader die vre compt  daer in seide hi te sinen vader  ic hebbe voldaen dat werc dat ghi mi te doene gaeft 
                nu merket hoe hi leefde ende die heileghen die na hem bleuen sijn ende die goede menschen die noch leuen ende die de grote minne die god es werken selen  si leuen altoes in oetmoedegher herten ende in ernste van goeden werken sonder sparen  leuet na gherechticheit niet na uwe ghenoeghen noch na uwe gherieuen  in gheere wisen dan alsoe vele alse ghi wet dat gode eren ende rech t s ghesciet na sijn ghetamen  verlaet v vaderleke op sine hoghe doghet  sijt ghereet in rade die goet es ende dien v uwe vriende gheuen die gherne v vorwaertgaen saghen  ende wie hi oec el es die v goeden raet gheuet ter doghet dien hoert gherne ende al uwe doghen doghet gherne om de minne 
                ghi sijt te weec van herten ende te kinsch in al uwen seden  ghi sijt te saen droue ende onghetempert in al v doen  wat hulpet gherekent van allen dingen  houdet v tameleke om die puerste  werdicheit gods ende pijnt v te laboerne  ledicheit es herde sorchleec den ghenen die gotleec werden wilt  want ledicheit es meesterse alre quaetheit  altoes bedet ocht mint ocht werct doghet ocht dient den sieken  om minnen ere verdraghet den erren ende den onwetenden  sijt blide inden gheest gods omme dat hi hem seluen allene ghenoech ende minne es  sijt altoes blide onder v gheselscap ende al hare pine si die uwe also sinte paulus seghet  wie es siec ende ic niet  alle uwe worde hoedet also ghewarichleke alse vore christo ghesproken te sine die selue de waerheit es 
                dat ic v soe vele predicke dat mach v pinen van seden die ghi selue wel wet ende alle hebbet  mer ic doet om een vermanen vander waerheit dat soe wie die minne hebben sal dat hijs beghinnen moet ane die doechde daers god selue ane beghan ende sine heileghen alsoe men leset vanden mertelaren datsi metten gheloeue verwonnen die conincriken   men seghet niet metter minnen  dat es daer omme want dat gheloue stedeghet de minne mer de minne viereghet dat gheloue   alsoe moeten de werke met dien gheloue vore de minne sijn soe saelt de minne vierich maken  daer omme latet v ghenoeghen want ict v in goede schreef  

 zeventiende brief
                te alre doghet wes onstich snel
                en onderwinter di niet el 
                en ghebrect in ghenen dinghen
                en werct te ghenen sonderlinghen  
                te alre noet hebbet onste ende ontfermen
                ende en nemt niet in v beschermen 
                dit haddic di gherne langhe gheseghet 
                want mi wel groet op there leghet 
                god doe v kennen wat ic mene
                jnder enegher minnen naturen allene 

                dese dinghen waren mi van gode verboden die ic v in desen worden verbiede  daer omme beghericse v voert te verbiedene om dat si volmaecteleec ter volcomenheit van minnen behoren ende omme datse inder godheit volcomeleke ende gheheeleke behoren  die wesene die ic daer noeme die sijn volcomeleke hare nature  want gheonstech ende snel dat es de nature vanden heileghen gheest  daer met es hi proper persoen  ende niet sonderlinghe te onderwindene dat es die nature vanden vader daer met es hi enich vader  dit vte gheuen ende dit op houden  dit es pure godheit ende gheheele nature van minnen 
                ende ghebrect te ghenen dinghen
                ende en werct gheen sonderlinghe 

                dat eerst woert es die cracht des vader daer hi  al mogende god  met es  dat ander waert es sijn gherechte willen daer sine gherechticheit hare onbekinde moghende werke met werct die diep ende doncker sijn ende onbekint ende verborghen al den ghenen die beneden deser gheenechtheit vander godheit sijn aldus alse ic segghe ende die nochtan den personen properleke dienen ende ouerscone alsoe na die eerste waerde die ic seide  te alre doghet onstich ende snel te sine ende in ghenen dinghen te ghebrekene ende te alre noet ontfermeleke onste te hebbene  dit schijnt nochtan dat volmaecste leuen datmen hebben mach op ertrike  ende dit hoerdi altoes dat ict altoes gheraden hebbe bouen al ende oec leuede ict bouen al ende diende daer inne ende wrachte ouerscone tote dien daghe dat mi verboden wart 
                die drie andere waert die ic segghe die enicheit ende minne volcomen maken ende na gherechticheit haer selues pleghen in enen persone al ene minne ende el niet  ay deus wat vreseleker wesene es dat dat selc haten ende selke caritate in een verslent  te alre noet hebbet onste ende ontfermen  dat was de sone in properen  persone  dat was hi scone ende wrachte scone en nemt niet in v bescermen  daer met verslantene sijn vader  dat wrede grote werc es emmer sine  ende dat es de alre scoenste enicheit vander minnen der godheit soe dat si daer es alsoe gherecht van gherechticheiden van minnen dat si op nemt dien ernst ende die menscheit ende die cracht daermen  nieman bi ghebreken en woude  ende si nemt op die caritate ende die ontfermherticheit die men hadde op die vander hillen ende op die van purgatorien ende op die ombekinde van gode ende op die bekinde die dolen buten sinen liefsten wille ende op die minnende die wee hebben bouen al dit want si dies daruen dat si minnen  al dit nempt gherechticheit in hare seluen  nochtan gaf elc persoen besondere tsine vte alsoe ic gheseghet hebbe  mer die gherechte eneghe nature daer minne haer seluen met minne ende volcomene ghebrukenesse es sine onderwint hare noch doechde noch onste der doechde noch werke sonderlinghe die soe scone sijn noch van soe scoenre auctoriteit  noch sine bescermet bi ontfermicheiden ghere noet die si so moghende  es rike te makene  want in dat ghebruken van minnen en was nie noch en mach ander werc sijn dan dat enighe ghebruken daer die eneghe moghende godheit minne met es 
                dat verbot dat ic v gheseghet hebbe dat mi verboden was dat was ongherechticheit van minnen te hebbene op ertrike ende niet te spaerne dat buten minnen es ende soe na der minnen te pleghene dat alle dat dat buten minnen es si ghehaet ende daer ouer ghewroken soe dat menre andere onst toe en hebbe noch doghet noch sonderlinghen werc vore en doe hen met te verdraghene noch ontfermicheit hen met te bescermene mer slach ouerslach in ghebrukenessen van minnen  mer in dat faelieren  ende in dat sincken van ghebrukene dan werctmen wel alle drie de verbodene werke bi scoude en bi rechte  alse men minne soeket ende hare dient dan moetmen alle dinc doen om hare ere want alle die wile es men mensche ende behouende ende dan moetmen te allen dinghen scone werken ende onnen ende dienen ende ontfermen want hem  ghebrect alles ende behoeuet  mer in ghebrukene van minnen es men god worden moghende ende gherecht  ende dan es wille ende werc ende moghentheit euen gherecht dat sijn die drie persone in enen god 
                dit wert mi verboden dies was te ascentien iiij iaer van gode den vader selue in dien tide dat sijn sone comen was ten outare  bi diere comst werdic van hem ghecust ende te dien tekene werdic ghetoent ende quam met hem i vor sinen vader  daer nam hi hem ouer mi ende mi ouer hem ende in die enicheit daer ic doen in ghenomen was ende verclaert daer verstondic dit wesen ende bekinde claerlikere dan men met sprekene ocht met redenen ocht met siene enighe sake die soe bekinleec es in ertrike bekinnen mach 
                doch schijnt dit wonder  mer al segghe ic dat dit wonder schijnt jc weet wel dat v niet en wondert  want hemelsche redene en mach ertrike niet verstaen want van allen dien dat in ertrike es mach men redene ende dietsch ghenoech venden  mer hier toe en weet ic gheen dietsch noch ghene redene  nochtan dat ic alle redene  can van sinne alsoe mensche connen mach al dat ic v gheseghet hebbe dat en es alse gheen  dietsch daer toe  want daer en hoert gheen toe dat ic weet 
                al verbiede ic v some die werke ende ghebiede de andere ghi sult noch vele moeten dienen  mer sonderlincheit van dien dat ic v hebbe gheseghet verbiede ic v voert alse mi verboden sijn inden wille gods  mer ghi moet noch arbeiden inde werken van minnen alse ic langhe dede ende sine vriende daden ende noch doen ende ic een deel enen tijt hebbe ghedaen ende noch alllen tijt doe n   el niet te onderwindene dan minne el niet te werkene dan minne el niet te bescermene dan minne el niet in staden te stane dan minne hoe ghi elc doen selt ende laten dat moet v god wisen onse lief  

 achttiende brief
                ay suete lieue kint sijt vroet in gode  want vroetheide es v groet noet ende elken mensche die godleec werden wilt  want vroetheit leidet herde diepe in gode  mer het es nu een tijt dat wel nu nieman sine noet bekennen en wilt noch en can in scoude van dienste ende van minnen  ay du heues vele te doene saltu gode ende den mensche leuen ende vol wassen na dat  betamen diere werdicheit daer du in ghemint best van gode ende ghemeint  set v vroedeleke ende gheweldechleke in al dat dine es alse een onuerueerde ende in al v seden na uwe vrie edelheit 
                die ghene die rike es bouen alle rike ende gheweldich hi gheuet hem allen ghenoech bi siere moghentheit ende bi siere onsten niet bi sijnre pinen noch bi sinen toedraghene noch bi sinen ghichten metter hant mer dat sine rike moghentheit ende sine gheweldeghe boden dat sijn  sine volcomene doechde die hem dienen ende sijn rike berechten ende geuen hen allen dies si behoeuen na ere ende na betamen des gheens die daer here af es  ende si gheuen elc na dat hi gheboren es ende van ambachten  ontfermicheit gheuet allen ledeghen lieden die puer arm sijn in allen manieren daerse in begrepen sijn van ondoechden daersi ereloes ende goedeloes bi bleuen sijn  caritate bewaert dat ghemeyne vanden rike ende gheuet elken dat hi behoeuet  wijsheit achemeert alle die edele ridderen die met groten wighe ende met staerken storme arbeiten in berrender begher bsol ten  metter edelre minnen  volmaectheit gheuet den ghenoten haer lantscap rike ghelijc den gheweldeghen heerscap der gheweldegher zielen daer ic af spreke die met gheweldeghen volcomen wille ende met volcomenen werken hare edele ghewoente heuet met alle den wille der minnen  dese iiij doechden sal de gherechticheit gheuen ende domen ende benedien  hier bi pleghet de keyser selue vri ende in vreeden te sine om dat hi ghebiedet den ambachteren die gherechten te houdene ende beset die coninghen ende die hertoghen ende die grauen ende de vorste ghenoten metten hoghen lene siere rijcheit ende metten werdeghen gherechte der minnen die de crone es der riker zielen die helpen mach elken na sijn behoeuen ende hare des selues nochtan niet en onderwint dan metter minnen haers liefs  dit eest dat ic meinde doen ic v lest die iij doechden screef  alles te ontfermene ende niet in v bescermen te nemene  ende die andere die ic v seide  
                dus ernsteleke houdet uwe edele volcomenheit van uwer werdegher volcomenre zielen  ende merket hare sinne  aldus gheheel houdet v van allen onderwendene van goeden ende van quaden van hoghen ende van nederen ende laet al ghewerden ende sijt vri om v lief te oefene ende om ghenoech te doene dien die ghi mint inder minnen dit es uwe gherechte scout die ghi gode schuldech sijt van uwen gherechten wesene ende hen dien du met hem best  dus enichlike gode te minnen ende els niet te onderwindene dan der enigher minnen die ons te hare vercoren heuet  nu verstaet die innicheit van uwer zielen wat dat es  ziele  ziele es een wesen dat sienleec es gode ende god hem weder sienleec  siele es oec een wesen dat gode ghenoech wilt sijn ende gherecht heerscap houdet van wesene daerse niet te uallen en es bi vreemder dinc die mindere es dan der zielen werdicheit  daert aldus es daer es de ziele ene grondeloesheit daer god hem seluen  ghenoech met es ende sine ghenoechte uan hem seluen altoes te vollen in hare heuet ende si weder altoes in heme  siele es een wech vanden dore vaerne gods in sine vriheit van sinen diepsten  ende god es een wech vanden dore vaerne der zielen in hare vriheit dat es in sinen gront die niet gheraect en can werden sine gherakene met hare diepheit  ende god en si hare gheheel hine waer hare niet ghenoech 
                dat zien dat naturleec  inde ziele ghescapen es dat es caritate  dat sien heuet ij oghen dat es minne ende redene  de redene en can gode niet ghesien sonder in dat hi niet en es  minne en rust niet dan in dat hi es  redene heuet hare vrie pade daer si bi begaet  minne gheuoelt ghebreken nochtan ghebreken vordertse meer dan redene  reden vordert in die dinc die god es bi dier dinc die god niet en es  minne settet achter die dinc die god niet en es ende verblidet hare daer si ghebrect in die dinc die god es  redene heuet meer ghenoechleecheit dan minne mer minne heuet meer suetlicheiden van salicheiden dan redene  doch hulpen dese twee hen herde sere onderlinghe  want redene leert  minne ende minne verlicht redene  alse redene dan valt in begherten van minnen ende hare minne dwinghen laet ende benden ten steke der redenen soe vermoghense een ouer groet werc  dat en mach nieman leren sonder met gheuoelne  want de wijsheit en minghet hare daer toe niet te dien wonderleken nyede ende te dien grondelosen te ondersoekenne die alle wesen verborghen es sonder ghebrukene van minnen  jn dese bliscap en mach niet werden gheminghet de vremde noch nieman vremder dan allene die ziele die moederleke gheuoestert es inde bliscap derre verweentheit der groter minnen ende te wreuen metter disciplinen der vaderliker ontfermherticheit ende hanghet onschedeleke aen gode ende leset van sinen anschine haer vonnisse ende bliuet daer bi in vreden 
                mer alse dese hoghe ziele weder  keert ten mensche ende te menscheleken dinghen soe bringhet si een anschijn also blide ende also wonderleke soete vander olien der caritaten datse in  allen dinghen die si wilt op de menschen wont met goedertierenheiden  ende van ghewaricheiden ende van gherechticheiden der vonnissen die si ontfaen heuet in dat anschijn gods soe scijntse ieghen de onedele menschen veruerleec ende onghehoert ende alse de onedele menschen dan sien dat alle der zielen dinghe beset sijn na die waerheit ende gheordent in allen weghen hoe eyselijc ende hoe vreeselijc si hen es si moeten hare wiken bi minnen  ende die te dusghedanen wesene sijn vercoren inder minnen enecheit ende noch daer toe niet volwassen en sijn si hebben de ghewelt in hare moghentheit vander ewicheit mer si es hen onbekint ende oec anderen 
                aldus secrete verlicht de redene  dit sien der zielen verlicht de ziele in alre waerheit vanden wille gods  want die sine vonnisse leset uten anschine gods hi werct in alre redenen na die waerheit dier seden der minnen  der minnen seden dat es ghehorsam te sine  dat is contrarie menichs vreems seden  ende hi moet werken buten elcs werke na de waerheit der gheweldegher minnen die hare ghebod houdet na waerheit  hine es nieman onderdaen dan der minnen allene diene met minnen beuaen heuet  wie yet el ghesproken woude hebben hi sprect nader minnen  wille  ende hi dient ende werct der minnen wercke na haren wille nacht ende dach  in alre vriheit sonder beiden sonder vaer ende sonder sparen na die vonnissen die hi ghelesen heuet vander minnen anschine die verholen bliuen allen dien die bi vreemden wesene ende bi vreemden dinghen der minnen werken begheuen om datse onghelouet sijn onder de vreemde die lieuer hebben ende beter recht dunct haren wille ghewracht dan der minnen  want si niet comen en sijn in dat grote anschijn der gheweldegher minnen daermen vri bi leuen moet in alrehande pine 
                ende dese vriheit suldi bekinnen ende diere omme dienen seldi bekinnen  die liede maken menegherande raet bi hen seluen daerse der minnen werken bi versmaden jn ghelikenissen van groter vriheit ende dat doense oec om grote vroetheit  ende selke ghebieden ghebode daer ieghen om der minnen ghebode te latene  mer de edele die sijn regule houden wilt na dat hem verlichte redene leert hine ontsiet der vreemder ghebode niet noch hare rade wat tormenten hem soere af quame van niemaren van scanden van claghen van worden van begheuenheiden van gheselscape van herbergheloesheiden van naectheiden  van allen ghebreke dies die mensche behoren soude in allen manieren  dat en ontsiet hi niet om quaet te hetene noch om goet te hetene hine wilt sijn altoes ghere e t na ghehorsamheit van minnen in al dat si wilt ende pleghenre in alle dinghen na waerheit ende dore alle tormenteleke werke in de blijscap sijns herten met al der minnen ghewelt 
                aldus suldi met ghehelen  leuen gode soe staerkeleke anestaren metten soeten oghen der enigher affectien die altoes liefs pleghet na hare ghenoeghen  dat es du salt soe herteleke ja vele meer dan herteleke dinen lieuen god ane sien soe dat dine gheenichde oghen dijnre begherten bliue ane hanghende in dat anschijn dijns liefs metten dore gaenden naghelen der berrender gherijnnessen die niet en cesseren  dan alre eerst moechdi rusten met sente ianne die op jhesus borst sliep  ende alsoe doen noch die ghene die in vrihede der minnen dienen  si rusten op die soete wise borst ende sien ende horen die heimelike worde die onuertelleec ende onghehoert sijn den volke ouermids die soete runinghe des heilichs gheests 
                du salt altoes staerkeleke sien op dijn lief dattu begheers  want die anestaert dat hi begheert hi wort ontstekelike ontfunct soe dat sijn herte in hem beghint te faelgerenne omme de soete bordene der minnen  ende hi wert in ghetrect ouermids  ghestadicheit dies goeds leuens der contemplacien daermen gode met altoes ane staert soe dat minne altoes haer seluen hem soe suete smaken doet dat hi al dies verghet dat in ertrike es ende penst wat hem de vremde doen dat hi eer cm werf sijns selues verteghe eer hi hem een poent liete ontbliuen te werkene vanden dienste der werdegher minnen daer christus fondament af es  

 negentiende brief
                god si met v ende gheue u mede
                gherecht bekinnen van minnen sede
                ende make v condech wat dat si 
                jc minen lieue ende mijn lief mi
         alse de bruut seghet inde canteken 
                die ghenoech der minnen woude wiken
                hi soude noch minne verwinnen al 
                jc hope dat noch wesen sal
                al eest ons een deel te lanc 
                wete wi alles der minnen danc 
                die rechter minnen wilt smaken
                eest in dolen eest in gheraken
                hine sal houden pade noch weghe 
                die dolen sal na der minnen seghe
                beide in berghe ende in dale
                bi vreemden troeste in pine in quale
                buten allen weghe van menschen sinnen
                dreghet hem dat starcke ors van minnen 
                want redene en mach begripen niet
                hoe minne met minnen lief doer siet
                ende hoe minne in allen leuet vri
                ja alse si ter vriheit comen si
                die vriheit die de minne can gheuen
                sine spaert doet noch leuen 
                si wilt al minne sine wilt niet men 
                jc late den rijm hiers vte den sen  

                want met ghenen sinnen en machmen te worde brenghen die materie van minnen daer ic v in meyne ende wille  jc en segghe niet el  daer toe behoeftmen metter sielen te sprekene  onse materie es te wijt want wi nemen minne die god selue bi naturen es  ghewarighe minne en hadde nie materie  si es sonder materie metter riker vriheit van gode altoes gheuende in rijcheiden ende werkende met fierheiden ende wassende in edelheiden 
                ay moesti volwassen na uwe werdicheit daer ghi van gode toe ghemaent sijt sonder beghin  hoe moechdi ghedoghen dat god uwes ghebruket met siere naturen ende ghi niet sijns en ghebruket  hoe mi dat becomt dies moetic swighen  wat dat ghi hebbet dat leset  alse ghi wilt ic sal swighen  god moet  werken na sijn ghetamen  jc mach segghen alsoe iheremias seide  here du heues mi bedroghen ende ic ben gherne bedroghen van di 
                die ziele die ongherijnlext es die es gode alre ghelijcst  ongherijnleec houdet v van allen menschen inden hemel ende inder erden tote dien daghe dat god verheuen es vander erden ende  dat hi v alle dinc met hem mach trecken  sulken segghen dat hi meynde ane den cruce daer hi ane verheuen was  mer alse god ende die salighe ziele een sijn soe es hi metter zalegher zielen alre scoenst volhoghet vander erden  want alse haer el niet en es dan god ende si ghenen wille en behoudet dan dat si sijns enechs willen leuet ende de ziele te nieute wart ende met sinen wille wilt al dat hi wilt ende in hem verswolghen es ende te nieute worden soe es hi volhoghet vander erden ende soe trect hi alle dinc te hem  ende soe wertse met hem al dat selue dat hi es 
                die verswolghene zielen die aldus in hem verloren sijn die ontfaen in minnen hare ziele half alsoe de mane haer licht ontfeet vander zonnen  die enighe kinnisse die si dan bringhen van dien nuwen lichte danen si comen ende daer si wonen soe veet dat enighe licht dat ander ane ende soe werden die twee halue zielen een ende soe eest tijt  haddi na dit licht ghebeidet v lief te kiesene soe mochtijs vri sijn want si met dien eneghen lichte daer god hem seluen met cledet vergadert ende ghecleet sijn 
                hoe dese twee halue zielen een werden daer hoert herde vele toe   ic en darre nummeer af  segghen want mijn ongheual es te groet ter minnen ende oec om dattie vreemde netellen souden planten daer de rosen staen souden  daer laten wijt nv  god is met v  

 twintigste brief
                die nature daer gherechte minne vte comt die heuet xij vren die de minne berueren vte hare seluen ende bringhense weder in haer seluen  ende alse minne dan weder comt in hare seluen soe bringhet si daerse de onghenoemde vren omme vte hadden gheiaghet dat es  een soekende sen ende ene begherende herte ende ene minnende ziele  ende alse minne dese bringhet soe worpt sise inden abis der starker naturen daer minne vte gheboren es ende gheuoedet  dan comen die onghenoemde vren inde onbekinde nature  dan es minne te hare seluen comen ende ghebruket hare naturen beneden hare ende bouen hare ende al omme hare  ende alle die dan beneden derre kinnessen sijn hen gruwelt vanden ghenen die daer in gheuallen sijn ende daer in werken moeten ende leuen ende steruen also minne ghebiedet ende hare nature 
                die eerste onghenoemde vre vanden xij die de ziele inder naturen der minnen trecken dat es  dat de minne haer seluen openbaert ende beruert onuersien ende onbeghert alse mens menst moedet na hare werdecheit ende dat sise soe sterke nature  soe si es in hare zelven dat blivet te verstane  ende daer omme hetet wale ene onghenoemde ure 
                die ander onghenoemde vre es dat de minne der herten vander starker doot gheuet smakeleecheit ende doetse steruen sonder sterfleecheit nochtan dat de ziele dus cortelike de minne bekent heuet ende datse cumeleke es ghevallen vander eerster uren in die andere 
                die derde onghenoemde vre es dat de minne doet leren bi wat saken datmen steruen ende leuen mach in hare ende openbaert datmen  niet minnen en mach sonder grote pine 
                die vierde onghenoemde vre es dat de minne der zielen gheuet te ghesmakene hare verhoelne ordele die diepere ende donckere sijn dan die afgronde  dan doetse haer weten hoe ellendich men es sonder minne  nochtan en kintse dat wesen der minnen niet daer mach wel sijn ene onghenoemde ure eermen de minne bekint datmen hare ordeele ontfeet  die vijfte onghendemde vre es dat minne de ziele verleidet ende dat herte ende doet haer doen ene opuaert ute haer seluen ende vte der naturen der minnen in de nature der minnen  ende dan verliest si dat wonderen vander cracht ende de donkerheit vanden ordele ende verghet der pinen vander minnen  ende dan en kintse de minne niet  in ghene nature dan slechs in minnen  dat schijnt ene nederheit en es niet  daer omme maghet wel heten ene onghenoemde vre alse men alre naest soude kinnen datmen dan der kennissen alre slechst es 
                die seste onghenoemde vre es dat minne versmadet redene ende al dat in redenen es ende daer bouen ende daer onder  wat dat ter redenen behoert dat es al ieghen saluut der gherechter naturen der minnen want redene en mach der minnen nemen noch gheuen want gherechte redene der minnen dats altoes ene wassende vloet sonder peys ende sonder vergheten 
                die seuende onghenoemde vre es dat gheen dinc wonen en mach in de minne noch hare en mach gheen dinc gherienen sonder begherte  ende hare verborghenste name dat es ghereinen ende dat es ene nature die vter minnen selue springhet  want minne es altoes begherende ende ghereinende ende terende in haer seluen  nochtan es si in haer seluen al volmaect  minne mach wonen in alle dinc  de minne mach wonen in caritaten mer caritate en mach niet wonen in minnen  jn minne en mach wonen ontfermicheit noch ghenadicheit noch oetmoedicheit noch redene noch vrese noch sparen noch mate noch gheen dinc  mer in al dese woent minne ende alle dese werden vte minnen gheuoedet  mer sine ontfeet gheen voetsel dan vter gheheelheit haers selues  
                die achtende onghenoemde vre es dat der minnen nature in haer anschijn es alre wonderleecst te kinnenne  de anschijn pleghen nochtan alre openbaerst te sine  ende dat es hare dat verborghenste  want dat esse selue in hare seluen  hare andere lede ende hare werke sijn beter te bekinne ende te verstane 
                die neghende onghenoemde ure es daer minne es in haren staercsten storme ende in haren scaerpsten ontmoete ende in haren diepsten besoekene daer es hare anschijn alre suetst ende alre ghemackeleecst ende alre minleecst ende daer heuet si alre liefleecste ghedane  ende soe si dieper wondet dien daer si op stormt soe si metter werdicheit van haren anschine dien si mint sachtere in hare seluen verdrinket 
                die tiende onghenoemde vre es dat minne niemanne te rechte en steet mer hare  steet alle dinc te rechte  de minne nemt gode de cracht vanden ordele vanden ghenen die si mint  de minne en wiket heileghen noch menschen noch inghele noch hemele noch erde si heuet de godheit bedwonghen in hare nature  si roepet in al de herten der minnender met luder stemmen sonder peys ende sonder vergheten  mint de minne  die stemme maect soe grote cracht si  ludet van onghehoertheiden vreseleker dan de donder  dit wort es de bant daer si hare gheuanghene met bendet  dit es dat swert daer si haer ghereenne met wondet  dit es de roede daer si hare kindere met casteyt  dit wort es die meesterie daer si hare ionghere met leert 
                die elfte onghenoemde vre es dat si besit met ghewelde dien si mint soe dat sijn sen ene vre buten minnen niet wandelen en mach noch sijn herte begheren noch sine ziele minnen  die minne maect sine memorie soe enech dat hi ghedinken en can omme heyleghen noch omme menschen noch dies hemels noch dier erden noch der jnghele noch sijns selues noch gods dan der minnen allene diene beseten heuet in nuwer ieghenwordicheit 
                die tweelfste onghenoemde vre es datter minnen ouerste nature ghelijct  daer eerst springhet vte hare seluen ende si werket met hare seluen ende si es soe sinckeleec in hare seluen  si doet al ghenoeghen in hare nature  si es soe ghenoechlec in hare seluen  al en minde nieman de minne hare name gaue haer minsamheiden ghenoech in de eersamme nature haers selues  hare name dat es hare wesen binnen hare  hare name sijn hare  werken buten hare  haer name es haer crone  bouen hare  hare name dats hare gront onder hare 
                dit sijn de xij onghenoemde vren der minnen want in ghene vre van desen xij en can men der minnen minne verstaen dan die ic seide die inden abys der starcker naturen der minnen gheworpen sijn ochte die daer toe behoren  die dat sijn die ghelouenre vordere in dan sij verstaen  

 eenentwintigste brief
                god si uwe minne  lieue herte sijt vlietech in gode ende en laet v niet verdrieten wat soe v ontmoet  want de tijt es cort ende hier es vele te doene ende de loen es groet  jc en hebbe niet vele gheclaecht ende ic en wille niet dat ghi moede wert ochte claghet  ende pleghet onser minnen ende laetse haers selues ghebruken  sijt vroet ende pijnt v te verstane welc de doechde sijn daer men gherechte minne met beiaghet  hebbet ontfermherticheit ende en begheuet nieman ter noet  den lieden dunct dat hun haer hebbinghe al besech wert ende hare vrede ende al dat si vercrighen moghen  dus hebbense lieuere haren vrede dan der andere ghi sout v alsoe bloet houden om gode ende alsoe bistierich van alre vreemder rasten dat v nummermeer dinc te goede werden en mochte dan god allene  ende alse dies niet en ware soe soudi also wee hebben om hem alse ene vrouwe die haers kints niet en can ghenesen 
                alsoe eest met hen die minnen  sine connenre ghebruken ende sine moghenre ontberen dus comt dat si veruaren ende verderuen  hier  omme eer men lief vercrighet soe salmen om lief te vrienne  alle dinc scone ende wel doen  te allen dinghen ende te allen lieden te vremden ende te bekenden om de werdicheit sijns liefs ende om hoghe mare ende om goede die sijn lief van hem vernemen sal want hi houeschs es ende hem wel versteet  alse hi dan bekint die grote pine ende die sware ellende die sijn lief doer hem ghedoghet heuet ende dien sconen cost seker soe en mach hijs niet laten hine moet meten met minnen ende hem seluen al weder gheuen 
                hier met vrijtmen lief  alsoe langhe alse men lief niet en heuet soe heuet ment met dienste van allen doechden  mer alse men lief selue pleghen sal soe selen alle die dinghen daer dienst te voren omme ghedaen was buten ghesloten sijn ende binnen vergheten  alse men om minne dient soe salmen dienst doen ende alse men met minnen lief minnen sal so salmen al buten sluten ende minnen ghebruken met alden nyede met al den wesene ende sijn ghereet te ontfane die sonderlinghe n  vroetheit die lief in minnen can ghewinnen  daer ieghen sele de crachte altoes ghereet sijn ende alle de aderen ende de oghen selen altoes daer in staren ende alle de vloede der soeter vloede al in al doer vloten  dus soude minne in minnen leuen  

 tweentwintigste brief
                die gode wilt verstaen ende kennen wat hi es in sinen name ende in sijn wesen hi moet gode al gheheel sijn ja also gheheel dat hi hem al si ende sonder hem seluen  want caritate en soeket niet dat hare es ende minne en pleghet niet  dan haers selues  daer omme verliese hem seluen die gode vinden wilt ende bekinnen wat hi es in hem seluen  die luttel weet hi mach luttel segghen  dat seghet die wise augustinus  alsoe doen ic oec wet god  vele gheloue ic ende hope van gode  mer mijn weten van gode es cleine  een cleyne gheraetsel maghic van hem gheraden want men mach gode niet tonen met menschen sinnen  mer die metter zielen gherenen ware van gode hi soudere yet af moghen toenen den ghenen diet metter zielen verstonden 
                verlichte redene toent den innighen sinnen een lettel van gode daer si bi moghen weten dat god es ene eyselike ende ene ouervreselike suete nature ane te siene van wondere ende dat hi alle dinc es te allen ende in allen gheheel  god es bouen al ende onuerhauen god es onder al ende onuerdruct god es binnen al ende onghesloten god es buten al ende al omgrepen 
                hoe god bouen al es ende onuerhauen  dat es dat hi die onmeteleke nature die hi selue es in  siere naturen eweleke heuet ende heffen sal in hoegheden  daer omme dat hi selue es dat hi heeft soe en verheft hi hem seluen niet ende es onuerhauen  ende want die ewelechet sijns selues oefent sijn wesen sonder inde ende oefent metten wesene sonder beghin in enen ghebrukenne siere hebbeleker minnen dus houdet die diepte van sinen wesene sonder aneghinghe sine hoghe linghde onuerhauen  sijns selues vreseleke soete  nature custene alre best soe valt sine onuerhauenheit in de diepte sijns gronts  dus bliuet hi onuerhauen 
                ende meer hi maent den menschen altoes enecheit van sijns selues ghebrukene  ende si roeren ende waghen alle bider cracht siere vreseliker maninghen  den selken vereyset hare gheest bi siere gherechter maninghen ende dolen  ende selke wect hi met fieren gheeste ende staen op met enen verstormden nuwen wille ende heffen hen na sine onuerhauenheit die ons eweleke ontlinghet ende ontheft int hoechste hoghe  ende want wij sijn rike roepen dat ons toe come ende wi so weder manen sine enicheit in drien personen  wi eyschen  de crachte van hem ende sijn rike wesen in enen vaderleken toeuerlate  wi eyschen sine onste ende sine wise leringhe ende wi begheren sine minne bruederleke met onsen vader te oefenne ende al dat selue kint met heme te sine in minnen ende in erue dat hi es  wi eyschene in siere goedden ende in siere claerheit ende in siere ghebrukenissen ende in sinen wondere  ende soe werden wi metten vaste lime der anecleuenessen een gheest met gode omme dat wi mettten sone ende metten heilighen gheest dus manen den vader ja die drie persone met al dat si sijn  om dat dit dus es soe bliuet god oec onverhaven  ende want wi sijn rike eyschen te ons wine moghenne oec niet heffen  want hine verwaghet niet dan van hem seluen ende daer met roeren alle creatueren in haren wesene  dus bliuet  god onuerhauen want god bouen al es ende alles al euen effen es  dus es hi alre hoechst ende onuerhauen 
                dien dan god met hem seluen verhoghet ja sonder den ertschen man dien sal hi diepst in hem trecken ende sijns ghebruken in onuerhauen bsol heiden   ay deus wat wonder ghesciet dan daer daer groet onghelijc effene ende al een wert sonder verheffen  ay ic en dar hier af nummer scriuen ic moet emmer vanden besten meest swighen dore mijn ongheual ende om dat wel na nieman en ghemest ane hem seluen dat hi van gode niet en weet  den lieden dunckes soe lichte ghenoech ende horense datsi niet en verstaen soe twifelen si  ende hier omme quetse ic mi dat ic niet segghen en dar ieghen menschen noch scriuen dat ter pinen wert es ocht woerde na miere zielen gront 
                dat ander dat god onder al es ende onuerdruct dat es dattie gront siere eweleker naturen alle dinc onthoudet ende voedet ende rike maket met alsoe selker rijcheit alse god es in godliker rijcheit  om dat sine diepe onderste ende sine ouerste hoechede heues ene hoghede soe es god onder al ende onuerdruct  om dattene alle menschen oec louen na sijn hoechste hoghe dat minne es ende niet men ane hem soe minnen sine oec sonder aen beghin in sine eweleke nature daer hi allen dien die god met gode selen werden eweleke ghenoech met sal doen daer al met te sine onder al daer hi onder al met es jn onthoudene al ende in voe bsol dene  
  alsoe bliuet hi onuerdruct  want si heffene ewelec alle vren met nuwer begheringhen van treckender vieregher minnen  nu en dar icker oec nummeer toe segghen omme dat wi gods niet en kinnen hoe hi al es te allen 
                dat derde dat god binnen al es ende al onghesloten dat es in die eweleke ghebrukenesse sijns selues ende inde deemstere cracht sijns vader ende in die wondere der minnen sijns selues ende inde clare ouervloedeghe vloede sijns heilichs gheests  hi es oec in die enighe storme die alle dinc doemen ende benedien na hare ghetamen  daer binnen es hi ghebrukeleke na sijns selues glorie die hi in hem seluen es  alle die waren ende sijn ende wesen selen ia in welken hen behoert te sine hi ghebruket siere weldegher wondere daer met in alre volre glorien  ay dat daer binnen es dat moet meest versweghen sijn want daer en sijn der vreemder weghe niet in 
                al es hi dan binnen al daer omme es hi onghesloten want god sine enicheit vte gheuet in personen ende heeftse gheneighet in iiij weghen  hi gheuet dien eweleken tijt dat hi selue es in onuervolchleker minnen ende in onbegripelechei bsol den  alre gheeste die een gheest met hem niet en sijn  also in al dat hise selue met sinen gheeste geeft ende al gheuet dat hi heuet ende al es dat hi es dien hi den wech leidet dien en mach nieman volghen bi crachte noch bi liste sonder die die sijn hoghe gheest daer met een met hem gheeft  dese sijn  met hem vte allen ghemenen weghe  dit es die eerste wech vanden iiij ende en ouerste daer niet met redenen toe te segghen en es het en ware daer men met ghegheester zielen te ghegheester zielen sprake  die wech es daer daer hi vten wesene wech es 
                die iij ander weghe daer hi hem toe gheneighet heuet sijn dit  die ene es dat hi ons gaf sine nature  die andere es hi velde sine substancie  die derde es hi neyghede den tijt 
                hi gaf sine nature inder zielen met iij crachten sine drie persone met te minnen  met verlichter redenen den vader  metter memorien den wisen gods sone  met hoghen berrenden wille den heyleghen gheest  dit was die ghichte die sine nature der onser gaf hem met te minnen 
                hi velde sine substancie dat was sinen heileghen lichame die viel in die hande siere viande om de minne siere vriende ende heuet hem seluen ghegheuen te etene ende te drinckene alsoe vele ende alsoe na alsmen wilt  dat es ongheliker  dan ene ziere ieghen alle die werelt  ja vele cleynre eest datmen van gode heuet ieghen datmen van gode hebben mochte ghetroude men hem ende woude ment van hem hebben  ay hoe ongheuoedet blijfter nu harde vele ende hoe cleyne teren si op hem diere vele diene alse van rechtsaluen eten ende drincken 
                hi neyghede den tijt  dat es  verste na onse goede leuen te beidene alse wi willen  sinen mont sietmen gheneighet tote ons te cussene diene wilt  sine arme  sijn ontploken  loepere in die ghehelset wilt sijn  ja corteleke gheseghet alsoe heuet hem god gheneighet metten tide in allen datmen hebben mach datmen hebben wilt ende kinnen mach alsoe vele als men wilt ende also na alsmen wilt dat hi si in minnen ende in ghebrukenessen met ons 
                die dien weghe volghen dat hi sine nature gaf die leuen hier alse inden hemel  si oefenen hen in minnen sonder groet wee ende in devocien ende in ghenoechten ende in weelden daer sise hebben moghen sonder groet wee  die andere die dien wech gaen dat hi sine substancie velde die leuen  alse in de helle  dat comt vander vreseleker maninghen van gode  hen es soe vreseleke te moede  hare gheest versteet de crachtecheit dies na vals ende hare redene en caens niet verstaen  hier omme doemen si hen seluen alle vren  al datsi spreken ende werken ende dienen dat dunct hen onbequame ende hare gheest en ghelouet niet dat grote te veruolghene  dit houdet hare herte buten hope  dese wech leidse herde diepe in gode  want die grote onthope leidse ouer alle stercke ende dore alle passagen ende in allen ghewarighen staden 
                die in den derden weghe sijn die volghen den gheneichden tide die leuen alse int vagheuier  si berren met innegher begherten sonder cesseren omme dat hen alle es vore gheneighet  de mont gheboden de arme ontploken ende dat rike herte ghereet  dat vreeseleke ontpluken maect hen haerre  zielen gront soe diep ende soe wijt datse niet verwlt en connen ghewerden  dat wilde ontdoen van gode maentse alle vren van binnen bouen hare gheleisten  want in sinen rechteren arm sijn behelst alle sine vriende hemelsche ende ertsche in ene oueruloyeleke weelde  ende inde slincke side behelst hi de vreemde die met bloten  verscraepten gheloeue te hem selen comen om siere vriende wille soe dat verwlt werde die enighe volle bliscap in hem diere hen nye en ghebrac  om sine goede ende om sine gheminde gheuet hi den vreemden sine glorie ende maectse alle vriende van maysnieden  ay die soete maninghe ende dat opene herte doetse manen om ghebruken  die vloyeleke rike wondere vte siere rikere herten die doense gapen bouen redene ende berren sonder blusschen  daer omme eest uagheuier  want al berren si dat si vanden viere soe ongheberrent sijn  die volcomene minne es een brant   si berren om hem ghenoech te werdene ende die waerheit siere rikere openre herten seghet heren gheeste dat hi al hare sal sijn  met dien toeuerlate doer vlieghen si al de hoechde der minnen  dese sijn int teren sonder voeden  om dies god alle sine weghe vte heuet ghegheuen hem met te volminne dat hi van binnen es soe es hi binnen al ende al onghesloten  want men met desen iiij weghe in sijn alre binnenste comen mach 
                den vijften wech gaen de ghemeyne metten slechten gheloue die met allen vterste dienste te gode gaen 
                die den tijt in gaen den eersten  wech die god  selue es in onueruolchleker cracht ende onbegripeliker minnen die gaen te mids in hem van diepten in diepten  si gaen vte alre sinne weghe  die den wech dore den hemel te gode gaen si hebben teren ende voeden  want hi sine nature gaf so nemen sise vrileke  dese wonen hier int lant des vreden  die den wech dore de helle gaen te gode si werden gheuoedet sonder teren  want sine connens ghelouen noch ghehopen dat si der minnen in hare substantileken wesene voldoen mochten  dese wonen int lant der scout ende redene dore rent alle hare aderen ende hetet hen heffen den inual van gode ende van allen gheminden menschen in een hoghe  sine connen ghelouen datsi gheuoelen  dus roertse god van binnen in woede sonder hope  die den wech dore dat vagheuier te gode in sine diepte gaen die wonen int lant des heilichs torens  want wat hen in toeuerlate ghegheuen wert dats saen verteert in dien gapenden diepen nyed  dit doet altoes wassen die tornicheit der zielen  dat si met inneghen  gheeste weet dat ouerbliuen van gode dat hi yet heuet datse niet en volheuet noch hare niet en es uol  dits de tornecheit der zielen  noch es een nare toren selker zielen dies ic swighen moet wantmen met al desen weghen in gode gheet dore hem seluen dore den hemel dore de helle dore dat vagheuier daer omme es god onghesloten al es hi binnen al 
                dat vierde es dat god buten al es ende al omgrepen  hi es buten al  want hine rustet in ghene dinc dan in die druusteghe nature  siere vloyender vloedegher vloede die al omme ende al ouervloyen  dat eest datmen seghet inden cantiken  oleum effusum et cetera  alse olie es dijn name vte ghegoten  daer omme minnen di de opwassende  ay hoe waer seghet de bruut die dat wel versteet ende van hem seghet dat sijn name vte es ghegoten bouen alle weghe vet te makene elken na sine noet ende na sine werdicheit ende na sijn ambacht van dienste dat god van hem hebben sal 
                dat vloyen van sinen name gaf ons te kinnen in properen persone sinen eneghen name  die  vloet sijns enechs eweleecs namen storte wt met vreseleker druust van maninghen die si hem onder manen eenuoldich ende drieuoldich  de vader storte vte sinen name in crachteghen werken ende in riker ghichten ende in gherechter gherechtecheit  die sone goet wt sinen name in toenlecheiden van berrenden onsten ende in ghewarigher redenen ende in herteleken tekenen van minnen  de heyleghe gheest goet vte sinen name in groeter claerheit sijns gheests ende sijns lichts ende in groter volheit van vloyeliken goeden wille ende in iubilatien van hoghen sueten toeuerlate om ghebrukenisse van minnen 
                die vader goet vte sinen name ende gaf ons den sone ende haeldene weder in hem seluen  de vader goet wie sinen name ende sinde ons den heyleghen gheest  de vader goet vte sinen name doen hi den heyleghen gheest maende weder inte comene met al dat hi hadde ghegheest 
                de sone goet vte sinen name doen hi gheboren wert ihesus  doen hi met dien name  woude vet maken al onse magherheit ende behouden al dat behouden woude sijn  de sone goet wt sinen name doen hi ihesus christus waert ghedoept  daer  met besciet hi ons der kerstenne vetheit die na sinen name heten ende met sinen name ende met sinen lichame werden gheuoedet ja ende verdoenne int teren alsoe beghereleke ende alsoe vetteleke ende alsoe smakeleke alse si selue willen  dat es alsoe onghelijc alse dat scaerpe van eenre naelden ieghen al de werelt metter zee  onghelijc meer vetheiden mochte men smaken ende gheuoelen van gode sochtement ane hem met beghereleken minnenden toeuerlate ende alse men wel met rechte op hem proeuen mochte  die fierleke bekinnen woude dat vte sturten van sinen name hi soude de opwassende sijn diene minnen soude  die sone goet vte sinen name in wondere doe hi met siere doet leuen ende licht voerde ter hellen die doch doet es sonder leuen  daer voerde hi leuen ende licht daer gheen licht wesen en sal  daer haelde sijn name sine gheminde in claren lichte ende in volre vetheit  die selue name berrede die daer bleuen metten eweleken viere der deemster doet  ay hoe deemster es die doet daer men sinen name niet en kint  de sone goet wt sinen name doen hi seide  vader verclaert mi met diere claerheit die ic hadde bi di eer de werelt was  niet dat hem die claerheit ye vre ghebrac mer hi woudse met hem verclaren doe  hi met hem alle dinc ghetrect hadde alsoe hi doe seide  jc wille vader dat si alsoe een sijn  in ons alsoe du vader in mi ende ic in di  dit was dat liefleecste dat god ye openbare seide datmen inder scrift leset  doen voer hi in met sinen name dien hi ouergroet vte hadde ghegoten ende dien hi oec herde vet menechfout weder in hem storte  al en wasser nemmeer het was ghemenichfoudet want alle dinc was sonder aen beghin alsoe groet in hem alset sonder ende wesen sal al eest bider vetter olyen sijns hoghes namen vte ghegoten ende ghemenechfoudet 
                die heileghe gheest goet vte sinen name dat van hem vloyen alle die heileghe gheeste ende die inghele die daer regneren in glorien  hare namen daerse in gheordent sijn die heten coere ende die sijn vte dien name ghegoten  ende die heileghe gheeste vanden hemele ende vander erden ende die goede gheeste die noch niet gheheilicht en sijn noch selke sere gheheilicht en selen sijn ende alle gheeste sonderlinghe ende ghemeyne die heuet sijn name alle ghegheest  elken na de mate van ghemintheiden sijns gheests  sijn name gheeste alle wise gheeste ende alle snelle gheeste ende alle starcke gheeste ende alle soete gheeste  dese gheest hi al  sijn name es ouer al ertrike ghegoten op de ghemeynte te onthoudene ende te voedene elken na sine ghemintheit 
                dus es god buten al want yet van gode es god altemale  ende want elc van hem heuet na sijn ghetamen soe beghript elc van hem al dat hijs heuet  dus es hi al  omgrepen  ende want de vaderlike cracht alle vren soe vreselike maent sine enicheit om ghebruken daer hi hem seluen ghenoech met es  so begrijpt hi hem seluen alle vren al ende ia al elcs wesen  hoe sijn name gheheten es  al begript hijt inde enicheit sijns selues ende al maent hijt in ghebrukene sijns selues  oec omgripene die inneghe gheeste vanden vieren eersten weghen die in hem seluen gaen ende die dat selue sijn willen in al dat hi es ende hem niet te voren gheuen en willen sine willene met toeuerlate ende met minnen al vercrighen ende al dat selue sijn dat hi es sonder men  die innighe gheeste van minnen die omgripene al omme  ende die iubilatie sijns wonders die  omgriptene met volre weelden bouen al  ende die vader die omgriptene met gherechticheiden in sijn enich recht  ende daer omme sijn sine ordele diep ende doncker alse die afgronde ende bouen al die gherechticheit des vaders ende die jubilatie sijns gheestes  ende also begript die vader des soens gherechticheit ende des heilichs gheests ende ia in allen gheesten die hi ghegeest heuet in iubilatien ende in vol ghebrukene van minnen  ende daer in eest wonder dat god te vollen omgrepen es  dus es god met alden vloeden van sinen name oueruloyende in al ende om al ende onder al ende bouen al ende in ghebruken van minnen omgrepen 
                nu sijn die iiij wesene van gode in een gheheel gebruken comen  die gheheelheit omsit cierleke in enen cierkele met iiij dieren  die aer sal alle vren vlieghen  met vlieghende vloghelen na die hoechde  hoe god bouen al es ende onuerhauen  die osse sal besitten die stat  hoe god onder al es ende onuerduct  die leeu hoedet die stadt  hoe god binnen al es ende onghesloten  die minsche besiet die stat  hoe god buten al es ende al omgrepen  die inneghe ziele die aer sal sijn die  sal vlieghen bouen hare seluen in gode alsoe men leset vanden iiij dieren  die vierde vloech bouen hem iiij alsoe hi dede doen hi seide  jn principio etc  die aer siet in de sonne sonder keren  soe doet oec die inneghe ziele sonder wedersien in gode  johannes sal de wise ziele sijn inden coer dats inde oefeninghe van gode in minnen  daer en salmen ghedincken heyleghen noch menschen dan allene vlieghen in die hoechde gods  alse des aers ionc in de sonne niet ghesien en can soe werpt hij vte  alsoe sal de wise ziele van hare werpen al dat de claerheit haers gheests verdonckeren mach  want der wiser zielen en steet niet te rustene al die wilde dat si aer es sien vlieghe alle vren na dien onuerhauen hoecheit  die dieren ghinghen ende keerden weder  ende si ghinghen ende en keerden niet weder  datse niet weder en keerden dats dattie hoecheit nummermeer volhauen en weert  datse weder keerden dat es in die wijdde ende in die diepte ende in die effene wesen te sine ende te siene  

 drientwintigste brief
                god si v inder waerheit daer hi god ende minne met een es  es hi v inde minne soe moetti hem  met v seluen minne leuen  op dat toeuerlaet  soe gheuet v ter waerheit die hi selue es  alsoe enich leuet der heylegher minnen om pure minne niet om uwe ghenoechte siere minnen te pleghene in uwer oefeninghen mer in die werken sijns te pleghene die minnen ghenoeghen  jn al dien dat v god gheuet  hoe scone dat es  dien en gheuet v cussen niet voer dien dach dat ghi wet dat ewelike duren sal  sijt vroet nu daer ghi sijt ghi hebbes wel te doene  ende bouen alle dinc beuelic v dat ghi v hoedet daer herde wiseleke van sunderlingheiden diere daer herde vele es  noch van lieuen noch van leden en onderwindet v van hen niet  sijt oetmoedich al vren in al ende oec niet soe oetmoedich dat ghi yet sot wert ende waerheit ende gherechticheit achter latet in al dien dat ghise gheleysten moghet  want ic segghe v voer waer  die lieghet in oetmoedicheiden hi wert daer berespt  si connen daer herde vele  siet vore v seluen ende bestaet uwen tijt ende sijt ghetrouwe ende wast met ons  si souden v gherne van ons trecken met hen  haren herten es wee om onse sonderlinghe trouwe  nu en sijt niewerint met te onledich  doet alle dinc op der minnen sach ende leuet in enighen vlite met ons ende laet ons inder soeter minnen leuen  leuet gode ende hi v ende ghi ons  

 vierentwintigste brief
                jc sal v segghen sonder voeghen  en laet v niet men dan minne ghenoeghen  gheuet der redenen haren tijt ende merct altoes waer ghi hare sijt te lettel  ocht ghenoech  ende en versuemt v aen ghene ghenoechte daer bi v redene te verliesene  vwe redene die ic meyne dat es dat ghi uwe kennesse altoes wakende selt houden in onderscedicheiden  ghi en sult v niet laten vernoyen eneghe wile te dienne cleynen ochte groten sieken ochte gheson bsol den   ende soe si siekere waren ende min vrienden hadden soe ghi hen eer dienen soudet  ende de vremde verdraghet altoes gherne  ende alle die v belieghen die en weder segghet niet  ende alle die v versmaden met hen begheert te wandelen  want si rumen v de wech der minnen  bi toren moede en ghebrect niemanne  bi toren moede en laet ghene wijsheit ongheuraghet die ghi niet en weet noch van scanden dat ghire niet en wet  want ghi sijt sculdich van gode te wetene alle die doghet die ghi gheleren moghet met arbeite met vraghene met studeerne met ernste 
                ende alse ghi yeman mesdaen hebbet met uwer scout soe en beidet niet langhe ghi en beteret alte hant ieghen hem  dat sidi schuldich der doet ons heren hem ghenoech met te doene  daer ghine naest ende best in vreden bi waent bringhen dat doeter toe  hem te voeten te vallene ende vredeleke woerde weder te seghene ochte vrede weder te doene dat en suldi laten om toren noch om scade noch om scande eest dat ghi gode ghecrighen wilt uwe lief te sine ende uwe brudegom  lieti oec dat bi houerden ghi souter in vele quader poente mede comen 
                en houdet u aen gheen dinc soe crigheleke datter v god sine gracie bi mach ontsegghen  bi houerden en spaert ghenen dienst  bi houerden  en midet v niet te gheuene  cleine ghijften noch arme  bi houerden en laet ghene dinc te eyschene dies ghi behoeuet ende niet wel ontberen en moghet  bi houerden en scaemt v niet dat v honghert ocht dorst ocht vaket ocht vriest ochte siecheit die niet scone en es ochte onsen ochte onseden  want dats grote ere ende hoefscheit van buten dattie liede hare confusen lien ende het es grote houerde dat mense verswighet ende het es onnere ende lachter dat mense vordere bedraghen mach dan si hen seluen bedraghen  ende oec eest gode onsen lieue ene valsche gheueistheit ende ene onbequame ontrouwe  want dat es hogher trouwen recht ende minnen dat lief den lieue ontdect si in al dat hi es neder ende hoghe 
                alsoe segghe ic v  al dat v vore gode allene messchiet dies seldi v vore hem confuus gheuen alsoe dat ghijt soe lieflijc vore hem kint ende met wetenheiden vore hem beclaghet dat hi de claghe ghehoert hebbe ende de mesdaet vergheuen ende gratie toe ghegheuen eer ghijs vore den priestere toe cont comen te belienne  al dat ghi vore den mensche mesdoet  diere confusen liet openbare   dat ghi van herte allene mesdoet dat beliet alsoe ic v vore seide tusschen v ende gode in biechten 
                met uwen oghen suldi gode anesien eenuoldechleke sonder meer ende puerleke nummermeer ander dinc te besiene noch anderen troest te nemenne dan in hem  memorileke seldi gode van herten draghen ende lieflec behelsen met openre hopender herten ende gapen altoes ieghen sine herteleke soetheit ende ieghen die hertelecheit siere herteleker soeter naturen 
                daer omme  doet al ende laet al alsoe ghi v van buten aldus scone houdet na de wet ende volcomen alsoe alst behoert  ende al dies ghi ontberen moghet dies ontbeert ende uwe noot nempt nauwe van alle dinghen  sijt soe oetmoedich van buten dat god niet te v te segghene en hebbe ende sijt dan van binnen alsoe vri altoes reikende na hem seluen met eenre ellendegher droeuer herten  ende bidt starkeleker siere minnender soeter herten ende siere starker minnen datse v hare te minnen gheue ende dat hi bekinne hoe ene ionghe herte minnen ontberen mach  want hi es god der minnen ende bekint wel de noot van minnen  
                want hi dan der minnen seden wel kint houdi v alsoe puer alse ic v gheseghet hebbe  hoe mochte hem god v onthouden die soe soete es ende soe diepe in valt ende die al dore valt daermen teghen hem gaept  ende altoes roept binnen sonder vergheten op uwe herteleke lief  ghi almoghende ende rike alre ghichten en laet mi grote god dijns dus arm niet  van al dien dat ghi beghint ochte werct dat segghet hem ernsteleke dat ghi niet idel sceden en wilt daer af sonder vrocht  van ghenen dienste en wilt danc noch loen maer van allen dinghen ende in allen dinghen nemt hem seluen oetmoedeleke 
                ende van allen creaturen suldi gode nemen maer van niemanne en suldine ontfaen dan vter gheheelheit siere enegher natueren altoes te oefenne liefleke  want sijn soete name maectene allen menschen bequame in de orde der redeleker zielen  ende alle die woerde die ghi hoert van hem inde scrifture ende die ghi selue le bsol set  ende die ic v gheseghet hebbe ende die v yeman seghet in dietsche ochte in latine die laet in uwe herte gaen  ende merct ende benyedt te leuene na sine werdicheit  dus oefent v in al dat ic v gheseghet hebbe  want menne mach nieman minnen leren mer dese dogheden volleiden den mensche ter minnen  god gheue v spoet dit te verwlne  amen  

 vijfentwintigste brief
                groet mi oec saren metten seluen yet ende niet dat ic ben  dat ic hare al dat vol wesen conste daer si in ghemint es dat dade ic hare gherne ende ic saelt hare oec voldoen hoe si mi aldus doet  si heuet miere ellendicheit ouersere vergheten ende ic en wilre hare oec niet vermanen noch verwiten nadien dattere hare de minne quite laet te vermanenne diese alle vren in nuwer persen houden soude ende onledich met haren edelen lieue  nu alse si andere onlede heuet ende ghedueren nach ende ghedoghen mijns herten leet soe laete mi dolen  doch weetse wale datse sake soude sijn miere recreacien in dit leuen des ellendes ende ghinder in ghebrukenissen  daer sal sijt doch wel sijn al laet si mi dus dwasen 
                ende ghi die meer van mi gheleisten moghet dan yeman die nu leuet sonder sare emme ende ghi die sijt mi al eens  oec keerdi v beide te luttel ter minnen die mi soe vreseleke omuaen heuet in beroeringhen van onghecoster minnen  mine herte noch mine ziele noch mine sinne en rusten dach noch nacht noch vre  de vlamme berrent allen vren int march miere zielen 
                segghet margrieten  datsi haer hoede van houer bsol dicheiden  ende datse vroede ende ane gode va elcs daghes ende datse hare trecke ter volmaectheit waert ende ghereide hare met ons te wonenne daer wi versamenen selen ende datse metten vreemden niet en wone noch en bliue  dat ware groet ontrouwe ontbleue si ons soe gherne soe si ons lieue dade ende nu met ons es ende soe sere es ende soe sere soe wiese oec met ons begheren 
                te enen tide hoerdic een sermoen daer men seide van sinte augustine  op die vre dat ic dat hoerde werdic soe sere ontfunct van binnen dat mi te moede was ochte alle dat in ertrike was verberrent soude hebben vander vlammen die ic in mi gheuoelde  de minne es al  

 zesentwintigste brief
                jn gode si v groete ende trouwe volcomeleke ghesendet van mi ende van mi ontboden  ende dat alle vren in ghewaregher minnen ghemaent dat ghi leuet der waerheit ende der volmaectheit om gode ghenoech te doene ende  lieue ende ere ende recht jn hem seluen te vorst ende daer na in de goede die ghemint sijn van hem ende hi van hen  ende hen alle noetdorfte te gheuene in welken manieren soe si sijn 
                dit mane ic altoes te doene ende hebbe ghedaen ye sider dat ic te uwent woende  want dat es dat beste werc ende dat cuuschte dat ic te gode weet  dat toent v de screftuere wel eest waer  ende bouen al ghedinct der enegher minnen die ic minne ende meine al en canic hare niet ghenoech ghedoen  ay gheuoelt ende verstaet hoe gherne ict saghe  ende dat ghijt oec dadet  ende gheuoelt oec ende smaket hoe wee mi dat doet dats ghebrect  ons mach onse ellindicheit meer sijn ende ghebreke onser ellendicheit van minnen dat wi niet ghebruken en moghen onserlijc anders noch sijns  jc wille dat ghi leuet omme te wassene in uwe volcomenheit 
                mer ic onsaleghe diet met minnen beghere van v allen die mi soudet sijn recreacie in mijnre pinen ende solacie van miere droeuer ellenden ende peys ende soetheit  ende ic dole allene ende moet van hen bliuen dien ic ben bouen al dat ic ben ende dien ic alsoe gherne volcomene minne ware  ende wet god hi ghebruket alles ende ic darue alles daer mine ziele in rasten soude in hem   ay waer omme laet hi mi alsoe sere hem te dienne ende te ghebrukene ende der siere ende onthoudet mi dan van hem ende vanden sinen  vaert wel ende leuet scone  

 zevenentwintigste brief
                god si met v ende make v condech alle die verhoelne weghe die ghi schuldech sijt te gheuenne ende te leuenne in ghewaregher minnen soe dat hi v condech moet maken die ontelleke grote soeticheit siere herteleker soeter naturen die soe diep es ende soe ongrondeleec dat hi van wondere  ende van onbekintheiden diepere ende donckerre es dan de afgront  god gheue v v seluen te bekinne in allen dies ghi behoeft soe moechdi comen in dat bekinnisse vander hogher minnen die hi selue es onse grote god 
                gheuet v seluen onderdaen vol oetmoedech te allen dinghen ende niewerint af te verheffenne ende besiet uwe cleinheit  ende sine groetheit uwe nederheit ende sine hoecheit uwe blentheit ende sine clare sien doer al ende dat hi al dore siet hemelsche ende ertsche ende de abis gronde ende de verborghene diepte  ende alse v ghedinct der volcomenheit sijns selues  hoe hi hem seluen te vollen ghenoech es in minnen ende in glorien  ende alse ghi siet dat ghi soe ellendich sijt van allen oefeninghen van minnen die lief van lieue sal ontfaen in helsene in cussene jn enicheiden jn bekinnissen jn nemene jn gheuene jn oetmoedicheiden jn onderlinghe groetene jn ghenadeghen ontfane ende dat lief den lieue soe luttel helen mach ende v noch soe verborghen es ende soe verholen van hem weder hi v in minnen si ochte en si  ay dese saken moghen di wel doen oetmoedich sijn  want ghi en wet v wies verheffen alse v ghedinct der groeter doncker ellenden die ic v gheseghet hebbe die doch drieuout meere sijn dan ic v segghen sal  dats waer  dies lie ich wel jc seide v wel een deel meer daer toe dan ic doe  mer ghi ghemisses soe luttel dat ghi niet en wet wattere ane gheleghet ende ghebrect ende welc de soetheit es die lief van lieue heuet 
                dat ic segghe van cussene van lieue dat es  met hem gheenecht te sine buten alle dinc ende gheen ghenoeghen buten dat te ontfane dat men in ghenoechten van enicheiden binnen hem ontfeet  dat omme helsen es sine onthoudenesse van sconen toeuerlate te hem met ongheueisder caritaten  dit es helsen ende cusssen van lieue  in redenen  mer in gheuoelne van binnen ende in ghebrukene van lieue dat daer es van soetheiden dat en mochten v niet alle de ghene te vollen tellen die ye menschelike vorme ontfinghen mer men mochte v vele meer daer af segghen bescoet yet  dit late ic aldus bliuen  mer bekinnedi nu dese ghebreke dat ghi niet en hebt van gode die v ghemint i heuet dat ghi van hem te rechte hebben soudet ware hi van v ghemint bouen al alsoe hi schuldech es ghemint te sine minnedine aldus ende waerdi sijn lief soe soudi al de ontelleke wondere oueruloedeghe van hem hebben die ic gheruert hebbe  dat ghi nu wet dat ghi dit sijt ende hi dat es ende  v bi uwer nederheit dat ontbliuen moet dies behoefdi v wel te oetmoedeghenne bouen al ende niet te verheffene  dit sijn de inneghe saken waer omme datmen oetmoedech sal sijn  

 achtentwintigste brief
                jn de rijcheit der claerheit des heilichs gheests daer inne maket de salighe ziele verweende feeste  die feeste dat sijn heileghe woerde gheuoeghet in heilicheden metter heilicheit ons heren  die woerde sijn elker zielen diese horet ende naturlike versteet gheuende iiij dinghen met volre heilicheit  si gheuen hare gheuoelicheit ende soetheit ende bliscap ende verweentheit ende al in ghewaregher gheestelijcheit 
                soe wanneer god der zalegher zielen gheuet die claerheit dat sine besien mach in siere godheit  soe besiet sine in siere ewelecheit ende in siere groetheit ende in siere wijsheit ende in siere edelheit ende in siere ieghenwordicheit ende in  siere vloyelecheit ende in siere gheheelheit  si siet hoe god es in siere ewelecheit  god met naturleker godheit  si siet hoe god es in siere groetheit  gheweldich met naturleker gheweldicheit  si siet hoe god es in siere wijsheit  verweent met naturleker verweentheit  si siet hoe god es in siere edelheit  clare met natuerleker claerheit  si siet hoe god es in siere ieghenwordicheit  soete met natuerleker soetheit  si siet hoe god es in siere vloyelecheit  rike met natuerleker rijcheit  si siet hoe god in siere gheheelheit es  weelde met naturleker weldicheit  jn al desen besietse gode in enen persoen ende in elken van desen besietse gode in menichfuldegher godleker rijcheit 
                wanneer si in deser bescouwinghen es soe behoeft si te wesene in rasten van herten wat si anders es van buten  dit seghet de soete ziele die met minnen in groten vernoye heuet ontbeidet haers heren met sinen toeuerlate  ende hare here heuet verclaert hare herte ende in die claerheit esse comen in gheheelleker ghetoenlecheit  ende si sprect van feesten ende seghet van welheyden  wat es mi al dan god  god es mi ieghen werdech bsol leke  god es mi vloyeleke god es mi gheheelleke  god es mi metten sone ieghenwerdechleke met soetheiden god es mi metten heyleghen gheest vloyeleken met rijcheiden god es mi met den vader gheheelleke met verweentheiden  aldus es mi god met iij personen een here ende een here met iij personen ende met iij personen in menichfuldegher godleker rijcheit es hi te miere zielen 
                ende si seghet selue voert  die ziele  die met gode wandelt in sine ieghenwordicheit si sprect gherne om sine gheuoellecheit ende om sine soetheit ende om sine groetheit  die ziele die noch wandelt voert met gode in sine vloyelecheit si sprect gherne om sine minne ende om sine verweentheit ende om sine edelheit  die siele die noch vort wandelt met gode in sine gheheelheit si sprect gherne om hemelsche rijcheit ende om hemelsche bliscap ende om hemelsche weeldecheit  die zalighe ziele die met al desen wandelt in gode ende met gode wandelt in al desen si  kint alre hande gracie ende si es meester ende verweent met alsoe selker verweentheit alse god in godleker rijsheit die een ewich here es ende die al goed es ende die god es ende die alle dinc ghemaect heuet 
                god es groetheit ende gheweldecheit ende wijsheit  god es goetheit ende ieghenwerdicheit ende soetheit  god es subtijlheit ende edelheit ende weeldicheit  god es hoechleke in siere groetheit ende volcomen in siere gheweldicheit ende verweent in siere wijsheit  god es wonder in siere goedheit ende gheheeleke in siere ieghenwordicheit ende bliscap in siere soetecheit  god es ghewarich in siere subtijlheit ende weldich in siere edelheit ende vol oueruloedich in siere weeldicheit  aldus es god in drie persone met hem seluen in menichfuldegher godleker rijcheit  god es ene verweende salicheit ende hi es op ghehouden met ouergaender crachticheit in wonderleker hoechleker rijcheit 
                dit sijn woerde die met verweentheiden comen wallende vter fijnheit gods  ende welc es die fijnheit gods  dat es dat wesen der godheit in  enicheiden ende die enicheit in gheheelheiden ende die gheheelheit in ghetoenlecheiden ende die ghetoenlecheit in glorilecheiden ende die glorilecheit in ghebrukelecheiden ende die ghe bsol brukelecheit  in ewelecheiden  gods gracien die sijn alle fijn  mar die dit versteet hoe dit es in gode ende in die throne der throne ende in die rijcheit der hemele hi heuet die fijnheit alre hande gracien  die hier toe iet spreken wilt hi behoeuet metter zielen te sprekene 
                god es met verweentheiden wesende in midden siere glorien  ende daer in es hi in hem seluen onghescreuen van goetheiden ende van rijcheiden ende van wondere  god es met hem seluen in hem seluen ghescreuen met volre salicheit te salicheiden sinen creatueren om dies dit god es  daer omme es hemel ende erde uol van gode die soe geesteleke ware dat hi gode bekinnen conste  ende zaleghe ziele sach met gode na gode  ende si sach gode gheheeleke ende vloyeleke  ende si sach gode vloyeleke in gheheelecheiden ende gheheelleke in vloyelecheiden  ende si sprac met haerre gheheelheit ende seide  god es een groet here en ewichheiden ende hi heuet in siere godheit dat hi es in iij persone  hi es vader in siere gheweldicheit hi es sone in siere bekinnelecheit hi es heilich gheest in siere glorilecheit  god gheuet inden vader ende hi toent inden sone ende hi doet smaken inden heileghen gheest  god werct metten vader gheweldichleke  ende metten sone bekinneleke ende metten heileghen gheest subtyleke  aldus werct god met iij personen in enen here ende met enen here in iij persone ende met iij personen in ere menichful bsol degher  gotleker rijcheit ende met menichfuldegher gotliker rijcheit in sine verweende ziele die hi gheleidet heuet in de heimelijcheit sijns vader ende maectse alle verweent 
                tusschen gode ende de zaleghe ziele die god worden es met gode es ene gheestelike caritate  soe wanneer god openbaert dese gheesteleke caritate inder zielen soe gheet in hare op ene gheuoelleke vrientscap  dat es  si gheuoelt in hare hoe hare god vrient es vore alle vernoye ende in allen vernoye ende bouen alle vernoye ja bouen allen vernoye tote inde trouwe sijns vader  jn dese gheuoeleke vrienscap gheet op een hoghe toeuerlaet  jn desen hoghen toeuerlate gheet op ene gherechteleke soetheit  jn dese gherechteleke soetheit gheet op ene ghewarighe bliscap  jn dese ghewarighe blijscap gheet op ene godlike claerheit  soe siet si ende sine siet niet  si siet ene properlike een vloyeleke ene gheheeleke waerheit die god selue es in ewelecheiden  si steet  ende god gheuet ende si ontfeet  ende watsi dan ontfeet van ghewaricheiden ende van gheestelecheiden ende van gheuoelecheiden ende van wondere dat en can niemanne ghemeine ghewerden  ende si moet bliuen in stilheiden jn die vriheit derre verweentheit  wat god dan te hare sprect van hoghen gheesteleken wondere dan weet nieman dan god diet hare gheuet ende die ziele die gheestelec es alse god bouen alle gheestelecheit 
                dit seide een mensche in gode  mine ziele si es al ghescoert metter cracht der ewelecheit ende si es al versmolten metter vrientschap der vaderlecheit  ende si es al gheuloyt metter groetheit gods  die groetheit es sonder mate ende de herte miere herten es ene rike rijcheit die god ende here es in siere ewicheit 
                dat seide ene ziele inde vrienscap gods  jc hebbe ghehoert de stemme der verweentheit  jc hebbe ghesien dat lant der claerheit ende ic hebbe ghesmaect de vrocht der bliscap  sint dat dit heuet gheweest so hebben alle de sinne miere zielen ghewacht na hoghe gheesteleke wondere ende alle mine ieghenwerdeghe bedinghen sijn altoes beuaen met enen soeten toeuerlate dat god selue es in ghewaeregher waerheit  om dat dit dus es daer omme benic ommateleke verweent  met alsoe selker verweentheit alse god es in siere godheit 
                god es vlotende met heilicheden bouen alle heylegen in de vaderlecheit van hem seluen ende daer vte es hi gheuende sinen alre liefsten kinderen nuwe rijcheit al vol van glorien  om dat dit god es daer omme mach hi heden ende merghen ende altoes gheuen nuwe rijcheide die nye ghehoert en waren sine waren den personen ghehoret van hem seluen in siere ewicheit  god es in sine persone ende hi es in sine crachte  god es bouen sonder ende ende hi es onder sonder ende ende hi es al omme sonder ende in sine crachte  god es in midden sinen personen uollende alle sine crachte met gotleker rijcheit  aldus es god inde persone met hem seluen in menichfuldegher gotleker rijcheit  jet van gode dat es god ende daer omme roert god in siere menster gauen alle sine crachte  ja yet van gode dat es god selue  hi es in hem seluen  die rijcheide gods sijn menichfuldich ende god es  menichfuldich in enicheiden ende hi es eenuoldich in menichfuldicheiden  om dat dit god es daer omme sijn alle sine kindere verweent ende emmer deen verweender dan dander ende alle sine kindere sijn verweent 
                de saleghe ziele sprect gheesteleke wijsheit met minnen ende si sprect hogheleke met waerheden ende si sprect moghendeleke met rijcheden  god gheuet minne ende waerheit ende rijcheit  vter volheit siere godheit  god gheuet minne met verstandelijcheden god gheuet waerheit met besculeecheiden god gheuet rijcheit met ghebrukeleecheiden 
                dat seide ene ziele in de ieghewordicheit gods  een god es alder hemele ende de hemele sijn ontploken ende die crachticheiden dies grots gods schinen inde herten siere heimeliker met gheuoelecheiden ende met soeticheiden ende met blijtheiden  dan wert de zaleghe ziele gheleidet in ene gheesteleke dronckenscap daer si inne moet spelende sijn ende hare ghelatende na die soeticheit die si van binnen gheuoelt nieman  en begrijpt op hare si es dat kint gods ende es verweent 
                ene andere ziele hetet mine ziele noch verweendere  dat es die ziele die met waerheiden ende met edelheiden ende met claerheiden ende met hoecheiden wert gheleidet in ene verweende stilheit  ende in die verweende stilheit hoertse een groet gheruchte van dien wondere dat god selue es in ewecheiden  si sijn beide de kindere gods ende sijn verweent in desen tide  die ghene die soe verre comen es met gode dat hi minne  heuet ende  wijsheit werkende es in godleker waerheit hi es dicste wile verweent met alsoe selker verweentheit alse god es  waer omme want alsoe vele alse hi besien can met wijsheiden soe mint hi met minnen ende also vele als hi gheminnen can met minnen soe besiet hi met wijsheiden ende es dicste wile werkende met wijsheiden ende met minnen in die rijcheit gods  ende dats ene hoghe verweentheit  die soe langhe heuet ghestaen met gode dat hi alsoe ghedane wondere versteet alse god es in siere gotheit hi scijnt dicste wile vore die godleke menschen dies niet en kinnen van godleecheden ongodelec ende onghestadich van ghestadicheiden ende onconstich van consticheiden 
                jc sach gode god ende den mensche mensche  ende doe en wonderde mi niet dat god god was ende dat de mensche mensche was  doen saghic gode mensche ende ic sach den mensche godlec  doen en wonderde mi niet dattie mensche verweent was met gode  jc sach hoe god den alre edelsten mensche met vernoye sen gaf ende met vernoye sen nam  ende daer hi hem sen nam gaf hi hem den alre scaerpsten sen in senne  doen ic dat sach doen troeste ic mi met gode in allen vernoye  
                dat seide ene ziele inde rijcheit gods  godeleke wijsheit ende volcomene oetmoedicheit dats grote verweentheit inde claerheit dies vaders ende dats grote volmaectheit inde waerheit dies soens ende dat es grot spel inde soetheit des heilichs gheests  sint dat mi die heilicheit gods swighen dede sint hebbic vele ghehoert  ende sint dat ic vele ghehoert hebbe waer inne hieldict dan  jc en hielt niet sotteleke dat ic hielt  jc hielt alle  dinc vore ende na  soe swighe dan ende ruste mi met gode tote dien tide dat mi god spreken hetet  jc hebbe al mine bescedelecheit gheheelect ende ic hebbe alle mine gheelheit gheproperlect  ende ic hebbe alle mine properleecheit ghehouden ghedaen in gode tote in dien tide dat yemant comt met alsoe selker onderscedecheit die mi vraghet wat dat es dat ic meine ende dat ic dies gheuoele met gode in gode dat ics maer te meer en ben ondersceden alse mi es te sprekene ende hier omme swighic sachte 
                dat seide ene ziele inde vriheit gods  jc verstont alle bescedelecheit in ere gheheellecheit ende doen bleuic spelende in de sale des heren ende doen lietic sinen ambachteren sijn rike achterwaren  ay in dien tiden vloyden alle de lant bsol scapen  der lande in den lande  dat hietic den tijt der verweentheit  daer in bleuic staende ouer al ende in al midden  doen saghic ouer al in de glorie sonder ende  

 negenentwintigste brief
                god si met v ende gheue v troest metten ghewareghen troeste sijns selues daer hi hem seluen ghenoech met es ende alle creaturen na haer wesen ende na hare ghetamen  ay soete kint uwe bedroeuen es mi leet ende uwe swaerheit ende uwe rouwe  ende dies biddic ouer sere ende mane ende rade ende ghebiede alse moeder haren lieuen kinde dat si mint ter hoechster eren ende ter soetster werdicheit der minnen dat ghi alle vreemde rouwen van v doet ende dat ghi v om mi bedroeft soe ghi minst moghet hoe soet met mi gaet eest in doelne achter lande eest in gheuancnessen  want  hoet sijn sal het es der minnen werc  jc weet oec wel dat ic v gheen vremt  rouwe en ben ende dat ic v na ben van herten ende bekint ende de liefste mensche die leuet na saren  daer bi weetic wel dat ghijt ghelaten niet wel en cont ghine bedroeft v om mine mesquame  doch wet wel lieue kint dat vreemt rouwe es want dat merct selue  na dien dattu van al diere herten gheloefs dat ic van gode ghemint ben ende hi sine werke werct in mi stille ende openbare ende sine oude wondere vernuwet in mi soe moechdi oec wel weten datter minnen werke sijn ende datten vreemden wonderen moet van mi ende eysen  want si en connen aldaer niet werken daer minne gheet  want sine kinnen niet hare comen noch hare gaen  ende ic hebbe noch ouerlettel metten menschen hare seden gheploghen in haren etene noch in haren drinckene noch in haren slapene noch mi ghesciert met haren clederen noch met hare verwen noch met haren schine noch mi en wart nie bliscap te goede van allen dien dat menschelike herte verbliden mach ochte vercrighen ochte ontfaen sonder bi corten vren van gheuoelene van minnen dat al verwint 
                mer teerst dat dan die opslach miere verlichter redenen ontwaecte die mi oyt sint datter god in scheen verlicht heuet in al dien dat mi volmaect bsol heit  ghebrac ende oec den anderen soe toenese mi ende gheleide ter stat daer ic mijns lieues na werdicheit van door gane een ghebruken soude  die  stat van minnen die mi verlichte redene toende was soe verre bouen menscheleken sennen dat ic dat weten moeste dat mi niet en behoerde te hebbene bliscap noch rouwe en gheen groet noch clene sonder van dien dat ic mensche was ende dat ic gheuoelde minne met minleker herten ende dat god soe grot es ende ic soe onghebrukeleke metter menscheit ane de gotheit gherinen can  die onghebrukeleke begherte die mi minne altoes om ghebruken te hare heuet ghegheuen die heuet mi ghequest ende ghewondet inde borst ende in dat herte  jn armariolo ende in antisma  armariolo dat es dat binnenste vander aderen der herten daer men met mint  ende antisma dat es dat binnenste vanden gheeste daer men mede leuet ende alsoe gheuoeleke es inden meesten ernste 
                doch hebbe ic metten menschen gheleuet in allen diesnte van werken  ende daer toe hebbense mi vonden beset te al haren behoeuene met ghereeder doghet dat te onrechte es openbare  jc hebbe oec in allen met hen gheweest  sint mi god eerst met gheheelheiden van minnen ghereen  soe gheuoelde ic elcs menschen noet na dat hi was  met siere caritaten gheuoelde ic ende gaf elken onste na sijn behoeuen met siere wijsheit gheuoelde ic siere ghenadicheit ende waer omme datmen den mensche soe vele vergheuen moet ende hare vallen ende haer opstaen ende dat gheuen van gode ende dat weder nemen ende dat slaen ende dat heilen ende sijn toegheuen hem omme niet  met siere hoecheit gheuoelde ic alle der gheenre mesdaet die ic hier hoerde noemen ende sach  ende daer op gauic oyt  seder met gode alle gherechte doemsele na den gront siere waerheit op ons allen soe wie wi waren  met siere enicheit van minnen gheuoelde ic oyt sider verlorenheit van ghebrukene in minnen ende passien van ghebrekenne dies ghebrukens ende gherechter  minnen weghe in allen ende hare seden in gode ende in allen menschen 
                jn minnen hebbic alle dese wesene ende de minsche hebbic ghenoech ghedaen die mi soe vele te luttel sijn  al hebbic dat in minnen met eweleken wesene jc en hebt noch niet in ghebrukenne van minnen in mijns selfs wesen  ende ic ben die mensche die met christo toter doet doghen moet in minnen want met gherechter minnen salmen scande doghen onder alle vremde tote dien dat minne te hare seluen comt ende tote dien datse met ons in doechden vol wast daer minne met i wert metten menschen  

 dertigste brief
                god die ye was ende emmermeer wesen sal fundament van gherechter minnen ende van volcomenre trouwen hi es onse volcomene trouwe der alre volcomenster minnen daer hi hem seluen met mint in hem seluen ende alle sine vriende die hi mint hem seluen te minnen met volmaecter volcomenheit  te derre volcomenheit souden de ghene sijn die hi gheroepen ende vercoren ende ghetekent heuet te sinen dienste  dese mochten grote werke doen ende sere vorderen warense datse schinen ende sijn souden na gherechte scout van volcomenre trouwen ende van gherechter minnen 
                die mint hi werct grote werke ende hi en spaert niet noch hi en wert niet moede  van enigher noet die hem toe comt noch van wat tormente dat hem verschinen mach mer daer in wert hi altoes nuwe ende versch ende oec met alle dinghen cleyne ende groet licht ende swaer daer hi doghet bi vercrighen mach die der minnen wel ghetamet 
                ay arme na hogher minnen ghetamen wilt nu luttel yeman leuen mer nae sijns selues gherieuen  ende men wilt vele van minnen hebben ende luttel hare werdeleke leuen  want wi sijn  cranc in doghene ende vlietich in ghenoechten  ons connen lettel soe cleine dinc gheletten in vernoye wi en legghen wel minne ghehouden inne ende vergheten haers te pleghene  dat es groete cleynheit  want men in alle vren der minnen ghenoech soude leuen  jn soetheiden van minnen verloren te sine ochte in groter tormenteleker smerten te sine omme hare werdicheit ende om hare ghenoech te doene 
                dat hoechste leuen ende dat seerste wassen es  dat verderuen ende dat vernoyen in smerten van minnen ende in soeten gheuoelne es meere nederheit  want daer in waertmen lichte verwonnen  ende soe faelgeert de cracht der begherten ende datse gheuoelen dat es hen soe groet datse niet en moghen bekinnen der minnen groetheit ende hare volmaecte wesen  want alse dat herte ende de neder sinne die lichte verwlt sijn gherenen werden na onse affectie soe sintse alse hemele metten hemelen dat dunct hen  ende in deser ghe bsol noechten  verghetense der groter scout die alle vren inder maninghen es die de minne der minnen maent 
                die maninghe meyne ic die de vader maent in eweleken ghebrukene van enichheiden den sone ende den heileghen gheest ende die scout die de sone ende de heileghe n  geest den vader manen in ghebrukene der heylegher drieheit  ende dat manen es eweleke euen nuwe in enen hebbene  ende in enen wesene  om dat manen te eyschenne vander vaderleker enicheit soe comt die gherechticheit van alre wraken  biden manenne der wijsheit des soens ende der goetheit des heilichs gheests datse manen der vaderleker moghentheit in der drieheit so wart de mensche ghemaect  ende biden manenne der enicheit dat de mensche hare niet ghenoech en was soe viel hi  biden manenne der drieheit wart de gods sone gheboren ende bider scout der enicheit doe staerf hi  biden manenne der drieheit dede hi op verstannesse onder menschen  ende bider scout der enicheit voer hi op te sinen vader 
                aldus eest noch met ons  bider scout die ons vander drieheit wert ghemaent soe wert ons gracie ghegheuen werdeleke na die edele drieheit te leuenne tameleke 
                ende alse wi dat meswerken met vremden wille ende vte dieren enicheit vallen in onse gherieuen soe bliuen wi onghewassen ende onuercoeuert vander volmaec t heit daer wi dus toe ghemaent sijn van aenghinne der enicheit ende der drieheit  mer woude de edel redene vanden redeleken mensche haer werdeghe scout verstaen ende volghen den gheleide dat hem de minne soude gheuen in hare lant  ocht si hare volchen na hare  ghetamen soe stonde hem wel dat grote te vervolghene ende rike te sine in gode met godleker rijcheit 
                die hem cleden wilt ende rike sijn ende een metter godheit hi sal hem seluen cieren met allen doechden ja daer god hem seluen met cleedde ende cierde doen hi mensche leuede  ende dies salmen beghinnen ane die selue oetmoedicheit daer hijs ane began  dat was van allen vremden troeste begheuen te sine ende van alre edelheit onverheuen ende van alre doghet ende van werken ende van moghentheiden daer hi de ouerste af was ende onuerheuen af bleef tote dien male dat hi op was verheuen vander vreseleker wonderleker maninghen der enicheit  wi sijn nu inde maninghe van minnen ter heilegher drieheit  daer omme souden wi ons seluen ter minnen manen dat wi gheleisten mochten met allen vlite ende en souden gheen ander dinc manen dan sine enicheit  ende na hare behaghen souden wi leuen die allen vren enicheit ghemaent heuet ende die onuerhauenne oetmoedicheit met gherechten werken gheciert heuet ende na de maninghe der heylegher drieheit die soe volcomene doechde altoes maent na hare ghetamen daer men hier met wast ende wert volmaect beide driuoldich ende enich 
                jn drie dinghen leuet men hier der minnen met drieheiden ende ghinder bouen in enicheiden   dat een es datmen hier begheert minne met redenen ende hare ghenoech te doene met allen gherechten werken van volcomenheiden ende volcomen te sine ende werdech alre volcomenheit  daer met leuet men den sone gods 
                dat ander es datmen wilt aldus minnen wille alle vren met nuwen  vlite ende werke alle doghede met vloyeleker begherten ende verlichte alle creaturen na hare wesen ende na hare ghetamen haerre edelheit daer mense in bekint eest in edelheiden ochte in nederheiden  daer na salmen in hare werken ende minnen dore der minnen ere den enighen wille ons gods  hier met leuet men den heileghen gheest 
                dat derde es in bande te sine van ghestaden pleghene in soeten bedwanghe ende van onuerwonnenre cracht dit wesen wel te vermoghene staerc ende onuerwonnen ende blide ende euen nidech lief in lief dore wassen in al te werkene met sinen handen te wandelne met sinen voeten te hoerne met sinen oren daer de stemme der godheit niet en cesseert te sprekenne dore liefs mont in alre waerheit van rade van gherechtheiden van soeter soetheit van troeste elken  te siere noet ende van dreighene vander mesdaet met lieue te ghelatene sonder ghelaet onghechiert ende nieman el te doene dan den lieue met lieue selue alse een lief in lief met enen seden met enen sinnen met eenre borst de andere te dore sughene die onghehoerde soetheit die sine pine verdient heuet ay ia herte in herte te gheuoelene met eenre enigher herten ende ere enegher soeter minnen ende woensamleke te ghebrukene ene volwassene minne  ende dat men emmer seker wete buten allen twifele datmen gheheel es in enigher minnen  met desen wesene es men den vader 
                dus gheldet men hier de scout der drieheit die si maent ende die si der enicheit  oyt ghemaent heuet sonder beghin  dat es waer die dus der minnen leuen si doen menighe scone opuaert in haer lief met haren lieue  maer alse de ghene die dit volwassen gheheel ende sonder keren hare  opuaert doen in op bliuene ende daer versament werden daer dat grote licht die clare blixeme hier vore gescoten heuet ende die staerke donder daer na gheslaghen heuet 
                blixeme dat es licht van minnen die hare toent in enen vliene ende gheuet gracie in menighen dinghen om hare te toenne wie si es ende hoe si can nemen ende gheuen in soetheiden van omuane jn lieuer behelsinghen jn soeten cussene ende in ouerherteleken gheuoelne dat minne selue sprect  jc beent die di gheuaen hebbe  dit benic  jc ben di e  al  jc gheue di e  al  maer dan comt de donder na  donder dat es die vreseleke stemme der dreighinghen ende dat ophouden ende de verlichte redene die toent waerheit ende scout ende onghewassenheit ende hem soe cleyne ende minne soe groet  alse dit versament wert vten menichfuldeghen ghichten dan wert men al dat selue dat dat es  ende dan alre eerst heuet de enicheit datse ghemaent heuet ende dan eerst eest manen te rechte begonnen ende dan machmens ghebruken vander drieheit die hare tot noch bedwonghen hadde  dan selense emmermeer met ere vren manen ende ghelden enen wesene jn enen wille jn enen hebbene jn enen ghebrukene 
                hoe dit es daer en daer ic nu niet af segghen want ic te onghewassen ben ende te cleyne minne  hebbe  dats mi ghe bsol brect  ende den ghenen diet ontbliuet dat doet die bedrieghenisse vander waerheit dat wi soe sconen beghin hebben ende cleyne werke ende op dat selue saen veruaen willen ende ons daer op verlaten  wi willen sijn verdreghen van onsen langhen tide ende gheeret van goeden werken ende vergheten der minnen scout te vroech  wi houden onse werke vore goet daer omme werdense ydel  wi weten onse ellende daer omme en venden wiere onse lief niet inne  wi kennen onsen aerbeit vore groet daer omme en venden wiere gheen rike herberghe van troeste inne ende van soeter rasten die lief lieue gheuet dattene van verren met groter auentueren besocht heuet  wi willen dat onse doghet bekint si daer omme en hebben wiere dat brulocht cleet niet af  wi werken onse caritate bi onste niet bi noede daer omme en besitten wi niet hare wide ghewout  onse oetmoedicheit in de stemme ende int ghelaet ende inden schijn ende niet te vollen omme gods groetheit ochte omme dat wi onse cleynheit bekinnen  daer om en draghen wi den gods sone niet moederleke noch en soghene niet met oefeninghen van minnen  wi hebben te vele wils ende wi willen te vele rasten ende soeken te vele ghemacs ende  vredes  wi werden te lichte moede ende wedersleghen ende mestroestet  wi soeken te vele solaes van gode ende vanden menschen  wi en willen ghene mesquame doghen  wi willen te wel weten wat ons ghebrect ende dan si wi te sorfhertich dat te ghecrighene ende en willen niet  doghen  ons mach gherinen versmaetmen ons ochte mestrout men ons iet van gode ochte rouet men ons onser rasten ochte onser eren ochte onser vriende  wi willen godeleec sijn inde kerke ende van allen dinghen van buten weten dat ons hulpet ende deret binnen huus ende elre  ende daer si wi ghestadet te pleghene onser vriende in sprekene jn oefenne jn belghene jn soenne  wi willen hebben goeden name met cleynen dienste van minnen ende wi sijn sorfhertech in suuerleke clederen  jn cleynre spisen in sconen dinghen jn uterster vermakenissen dier nieman noet en es  want nieman en darf hem verspelen om gode te scuwene hi comt alle vren met nuwer cracht want werden wi cranc bi onser nederheit dat moghen wi bespotten met beteren sinne ende met meeren orbere  mer om dat wi onse crancheit te vroech lauen ende met nederheiden troesten ende ons seluen bedrieghen ende der wijsheit van bouen vergheten daer omme en vertrecken wi de recken gods niet ende daer omme en werden wi van gode niet onthouden noch ghetroest noch gheuoet  want wi faelgeren gode  niet hi ons ende omme dat wi ons seluen vore minne iet onthouden daer omme en draghen wi hare crone niet noch en werden van hare niet verhauen noch gheeret 
                hier omme werden wi ghelettet in allen sinnen ende hier omme ontbliuet ons gherechte trouwe ende minne  ende om dat van al desen ghebreken soe vele in ons sijn soe bliue wi onghewassen in gheestelecheiden ende onuolmaect in allen dogheden  ende hier omme en can nieman anderen ghehulpen  ach arme  dit es ons alte swaer  nu moet god in ons allen beteren ende gheuen ons soe volmaecten wesen dat wi der driheit ghenoch moeten leuen ende der enicheit der godheit moeten gheeenecht werden  amen  

 eenendertigste brief
                ay lieue kint dat beste leuen dat es  dat es  daer na te stane gode met minnen ghenoech te doene ende hem te ghetrouwene bouen al  want  met toeuerlate comtmen hem alre naest want hi seide selue tote enen mensche dat gherechte ghebet el niet en ware dan hoghe toeuerlaet te hem seluen met volcomenre trouwen hem te betrouwene met al dat hi es  want hi seghet selue  die liede die mi niet en kinnen ende mine goetheit wie ic ben die dienen mi met vastene ende met wakene ende met menegherhande arbeide  ende met dien arbeide verlaten si hen op mi  mer mi en mach niet soe na bedwinghen alse volcomen toeuerlaet van hogher trouwen  die hongher dijnre zielen seghet hi doet mi di al ghereiden dat ic dine sal sijn dat ich ben  omme dinen hongher van mi ghenoech te sine daermet volwasti ende sijt mi alse ic  dine doet ende de mine selen een sijn  daer omme selen wi me t  enen leuene leuen ende een minne sal onser beider hongher saden 
                daer omme vertelle ic v dese bliscappe die onse here seide omme dat ghi te bat gheloeuen selt ende ghedincken ende weten dat toeuerlaet ende trouwe die naeste volcomenheit es daer men gode volcomenlext ende best met voldoen mach  hier bi manic v ter alre volcomenster vriheit der minnen omme dat mi hier voermaels van v droemde dat ghi mine tekene sout leren  soe  vermanicker v  want dese houdi mi liefst bouen alle saken  haest v ter doghet in gherechter minnen  ende siet dat god gheeert si van v ende van allen dien daer ghijt af vorderen moghet met crachte met coste met rade ende met allen dien dat ghi gheleisten moghet sonder sparen