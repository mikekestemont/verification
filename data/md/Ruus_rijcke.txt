dat rijcke der ghelieven

 voorrede 
 die heere hevet wederleydet den gherechten die gherechte weghe  ende heeft hem ghetoent dat rijcke gods   in desen woorde leert ons die wijseman v dinghen  dat eerste in dien dat hy spreect   die heere   daer bewiset hy ons sine moghentheyt  vant hy es een heere alre creatueren  inden anderen daer hy spreect  hy hevet wederleydet   daer toent hy ons den val ende dat verdolen des menschen  ende gods compassie ende sine ontfermherticheyt in dien dat hy den mensche hevet wederleydet vanden valle der erfzonden  vander dolinghen ten rechten weghe  vander doot ten levene  inden derden daer hy spreect  den gherechten   daer toent hy ons gods minne ende sine ghenadicheyt  want om ons gherecht te makenne leet hy den doot in groter minnen ende begheerlijcheyden  ten vierden male daer hy spreect  die gherechte weghe   daer gheeft hy ons te verstane gods grondelose wijsheyt ende mildicheyt die hy hevet ghetoent in sinen menichvoldighen gaven  die driven den mensche ten duechden  dat sijn die gherechte weghe  ten vijfsten male daer hy spreect  ende hy toende hem dat rijcke gods   daer verstae wy den orbore ende die waeromme alle des wercs gods  dat es dat die mensche scoude dat rijcke gods  dat es god selve  ende sijns ghebruyken inder eewicheyt 


 de heer 
nu dan vanden eersten   die heere   want hy es beghin ende oerspronc ende leven ende onthout alre creatueren  vier dinghen behoren eenen here  dat es  moghentheyt ende wijsheyt ende meldicheyt oft ghenadicheyt ende gherechticheyt  god es die moghentheyt  haer wiken alle dinghen  god es die grondelose wijsheyt  haer sijn claer ende openbaer alle dinghen  god es die mildicheyt ende goedertierenheyt  die ghevet alle dinghen  god es die gherechticheyt  die looent ende wreect alle dinghen  omme-dat hy sijn macht ende sine wijsheyt ende sine goede toonen woude  zoe hevet hy ghescapen hemelrijcke ende eertrijcke  ende den hemel gheciert met inghelen ende met hem selven  ende dat eertrijcke met menschen ende met menichvoudicheyt der creatueren  inden sceppen es bewiset sine macht  inden ordinancien sine wijsheyt  inden uutvloeyen sine menichvoldeghe gave sine goede ende sine meldicheyt  inghelsche natuere die hoghe verstendeghe gheesten die hevet hy ghescapen  ende gaf hem moghelijcheyt ende gracie tot hem te keerne met oetmoede met reverencien met love met minnen met weerdicheden  op-dat se toekeerden  ende die moghelicheyt besate n  dat afgrondeghe rijcke eewigher onwandelbaerheyt  ende dat verstennesse overformt worde ende doerclaert met onghemetender wijsheyt  ende die vrie toekeerende wille doervloeyt worde ende doergaen met afgrondigher minnen  ende die eenicheyt alder crachte inghedruct worde in die eewighe grondelose ghebruyckelijcheyt  die toekeerden die sijn salich  want yeghewelcke cracht heeft haer toekeeren in lichte der glorien  ende haer ghebruycken in eenicheyden der godheyt  ende lijdet die  weselijcke claerheyt  die afkeerden tot hem selven in behaghene hare natuerlijcker edelheyt die sijn onsalich  want moghelijcheyt es soe onmachtich ende vermiddelt ende beroeft van gracien dat sy nummermeer toekeeren en mogen  ende dat verstaen es verbeelt met donckerheyden der zonden ende vermiddelt van goddelijcker claerheyt  ende de wille es vervult met bitterheyden ende met pinen eewigher verdoemenisse  ende sy sijn ghevallen vander hoochster stad in de nederste ende sy sijn die vianden gods ende der inghelen ende der heylighen ende der menschen  nu hevet god ghescapen menschelijcke natuere ende gheciert met gracien  op-dat sy die stad besitten ende verdienen met oetmoede met ghehoorsaemheyden met dienste met love met minnen met weerdicheden  die die inghelen verloren hebben met contrarien aldus es verclaert dat eerste punt dat hy spreect  die heere   sine macht  want hy ghescapen hevet alle dinc van nieute  sine wijsheyt  want hy gheordineert hevet alle dinc in hemelrijcke ende in ertrijcke  sine goede ende sine miltheyt  want hy hemele ende eerde inghelen ende menschen gheciert hevet met menichvoudeghen gaven  sine gherechticheyt  in dien dat hy die goede gheloent hevet met hem selven in eewigher vruegden  ende dat hy de quade verworpen hevet in ewigher pinen  dit es dat eerste punt vanden viven principalen dat hy spreect   die heere  


 hij heeft teruggeleid 
dat ander punt est dat hy spreect   hij hevet wederleydet   niemant en behovet wederleydens noch en werdt wederleydet dan die verdoelde  want dmenschelijcke natuere es ghevallen  overmids de sonde des eersten mensche  ende die natuere die vri was es worden een kerkere ende een ghevanckenisse ende een alinde ende een awech ende een verdolen hen alle diere in gheboren werden  want sy sijn kinder der onghehoorsaemheyden  nu hevet god onse natuere aenghenomen ende hevet den mensche wederleydet  want hy hevet daer-in gheweest oetmoedich ghehoorsaem ende dienst t achtich sinen vader  ende den mensche ghetrouwe  in leerne in exemple in goedertierenheyden  ende hevet gheaerbeydt in karitaten  ende ghedoecht in saechtmoedicheden ende in verduldicheden  ende es ghestorven in minnen  ende hevet die scout betaelt in gherechticheden  ende heeft de natuere opghevoert in vriheiden  aldus es die natuere los  ende alle die persone die in cristo herboren werden die sijn vri  wie dat in cristo herboren werden wilt ende vri sijn  hy moet ghelovich sijn  ende hy moet dat eerste sacrament des dopsels hebben  dat es een teeken gheestelijcker reyninghen ende een hercleeden in kerstelijcker eeninghen eens nuwens levens  ende hy moet vertien des viants ende sijns dienste  ende cristo trouwe gheloven  ende hem werdt ghegheven dat cleet der onnoselheyt  dat es sine ziele wordt ghecleet met der doot ende met der verdienten cristi  dat moet hy gheloven ombevlect van sonden te bringhenne ten oordeele gods  ende hy ontfeet iiii dinghen  dat eerste es een verlossen van eewigher pinen  dat ander es weerdich te sine eewigher vruegden  dat derde es goddelijcke gracie alle uren voert te gane in nuwen duechden  dat vierde es deelachticheyt alle dies goeds dat je ghedaen waert ende emmermeer ghedaen sal werden  omme sine ghelofte te badt te quitenne ende die gracie gods te mederen  soe sal die mensche dat ander sacrament ontfaen dat heet vormen oft stercken  ende sal begheren dat cruyce cristi te draghen jeghen den viant jeghen die werelt ende jeghen sijns selfs vleesch  soe worden hem ghegheven iii dinghen  dat eerste es  die gracie gods wert vermeedert  dat ander es  die viant wert ghecranct ende ontsiet hem te meer  dat derde es  de mensche wort ghesterct in allen  duechden  aldus wert die mensche herboren ende gheciert inden doopen ende ghesterct inden vormen  nu want overmids hoverdicheyt des ghemoede ende begherlecheyt der zielen ende gheloste des lijfs soe valt die mensche dicke in eyghene propere sonden ende brect sijn ghelof  ende besmedt sijn ziele  ende verliest die gracie gods  ende versmaedt die doot ende dat verlossen cristi  maer want die mensche wandelbaer es  die here diene hevet ghemaect ende hermaect overmids sine doot die en wiltene niet verliesen  maer hy hevet ghelaten inder heyligher kercken dat derde sacrament der penitencien dat es rouwe van sonden  daer-toe behoren van des menschen weghen iiii dinghen die moeten gheschien overmids een beroeren gods  dat eerste es een ghewarich leetsijn datmen je mesdede  dat ander es eenen gheheelen wille nummermeer zonde te doene  dat derde es eenen volcomen wille der heyligher kercken ghenoech te doene in biechten ende in penitencien na priesters rade  dat vierde es eene heete begheerlijcheyt gode emmermeer te dienen in oetmoedigher ghehoorsamheyt  ende hem ghetrouwen eewigher zaligcheit  ende belyen sijn sonden in groter bitterheyt  dese iiii punten moet die mensche hebben van gherechter noodt  soe werden hem sijn sonden vergheven ende meder gracie ghegheven dan hy te voren hadde ende hy wort deelachtich alder weldaden der heyligher kercken  want hy van alinden comt te lande  ende van vremden ten vrienden ende van armoede ten rijcdomme ende van doode ten levenne ende van rouwe te bliscappen  daer-omme hevet christus dat vierde sacrament gheoordineert tot eender sonderlingher werscap  dat es sijn lijf ende sijn bloet in spijsen ende in drancke  op-dat wij met hem vereenighen ende nummermeer en sceeden  dat sal de mensche ontfaen met oetmoedigher reverencien ende met weerdicheden  want hy ontfaet dengheenen die hem ende alle dinc ghescapen heeft  hy salne oeck ontfaen met innigher begheerlijcker toevoecheleecheyt  want hy es die-gheene die om hem ghestorven es in ghetrouwer minsaemheyt  ende hy wilt hem gheven hem selven inder  eewicheyt  dat vijfste sacrament es ordene  die scheedt den mensche van eertscher ghenoechten ende onledicheden  ende voeghet den mensche te gode in groter vreedeleecheyt ende weerdicheyt  op-dat hyse ontfeet in behoerlijcker gherechticheyt  ende hem wort ghegheven in duechden onderscheyt  ende hy wordt gheciert ende ghesedt in sonderlingher edelheyt  ende de teekenne bliven inder eewicheyt  det seste sacrament es huweleec  op-dat die mensche die inder werelt blivet wettelijc leve  ende trouwe ghelove yeghelijc den anderen  ende houdse hem tot inder doot toe  dat sevende sacrament es olisel  dat sal de mensche met begherten ontfaen als hy niet langher leven en waent  op-dat hem sine daghelijcse sonden ende verghetenne sonden worden vergheven overmids dat sacrament ende dat ghebet der priestere ende der heyligher kercken  dit sijn die vii sacramente  die wederleyden den mensche vander eewigher doot der erfsonden ende der eyghender sonden ende der daghelijcser zonden  ende wapenen jeghen den viandt  ende ordenerenne te gode  ende gheven hem een wettich leven inder tijt  dit es dat ander punt van den viven principalen  hoe die here hevet wederleydet den mensche tot hem selven overmids sine doot ende overmids die seven sacramenten 


 den gherechte 
dat derde punt es  den gherechten   want niement en werdt wederleydet dan die gherecht ghemaect wert  want gherecht maken dat es wederleyden  ane iiii punten soe mach die mensche merken ofte hy gherecht es ende wederleydet van cristo in crachte des heylichs gheest met den sacramenten  dat eerste datmen gode ghetrouwe alles dies men behoevet in tijt ende in eewicheyt  ende datmen gode ghetrouwe sy met allen datmen es ende datmen hevet ende datmen vermach  dat ander es datmen minne draghe met wille ende met werken te alre menschen noodt lijfleecke ende gheesteleecke  dat derde punt es datmen verduldich ende saechtmoedich blive in al dat op ons vallen mach van gode ofte van creatueren  dat vierde es een verheven ghemoede  vri ende los ende onghevaen van allen cratueren in eenre ghestadigher liefden  in eenen bliden ontbeydene met sekeren toeverlate des eewighen rikes  dese vier punte maken den mensche gherecht in eenen werkenden levene  noch sijn iiii ander punte die den mensche gherecht maken in eenen scouwenden leven  dat eerste es een vri ghemoede in-hanghende met minnen ende opgherecht met begheerten in eenicheyt  dat ander es een claer verstennesse in gracien merkende met wondere de rijcdom der drieheyt  ende starende sonder wonder overformet die onghemetene claerheyt  ende verheevene in lichte der eenvoldicheyt  dat derde es een ghebruyckelijc neyghen ende een vervlietende inhanghen alle der crachte  omvaen de  ende doergaen ende overvloeyt met meer rijcheyden ende vrouden dan si begheren moghen  dat vierde es ene ontvlotene verlorenheyt in dies vorworps afgrondicheyt  niement en mach wandelen in demsterheyt  daeromme blijftmen verloren in eewicheyt  dit es die hoochste salicheyt  dese iiii punte met den vier eersten maken den mensche gherecht in scouwene ende in werkenne  aldus heeft die here wederleydet den gherechten  dit is dat derde punt 



 de gerechte wegen 
 inleiding 
 dat vierde punt es  die gherechte weghe   nu merct hoe die heere hevet wederleydet den gherechten die gherechte weghe  die weeghe ten rijcke gods sijn drierhande  een lijflijc sinlijc wech  ende een blooet natuerleec wech  ende een overnatuerlijc godleec wech 

 i  
die eerste dat es een uutwendich senleec wech  dat sijn de iiii elementen ende de iii hemele die god gheciert hevet yeghelijc na sijn betamen  ende dit es een uutwendich senlijc rijcke gods ende een voetspore gods ende een grof ghelijckenisse gods  dit es ghescapen ende gheciert tsmenschen behoef  op-dat die mensche dit aensie ende merke  ende gode sy ghetrouwe ende diene ende love van allen ende met allen  hy hevet ghescapen dat nederste element die eerde  ende gheciert met menigherande bomen ende cruden die vrucht draghen menighertiere tsmenschen noodt  ende met menigher conne beesten den mensche te dienen  van allen desen es de mensche een heere  hy hevet ghescapen dat ander element de watere  die ommegaen ende doergaen dat eertrijcke in menigher wijs ende sijn een cierheyt des eertrijcks  ende hy heefse gheciert met menighe conne vischen ende met ghedierte in spijsen ende in suveringhe tsmenchen behoef  dat derde element es de locht  ende es een cierheyt der watere ende der eerden  want si es verclaert met lichte des hemels  ende es doerscinich   want sonder lijfleecke claerheyt en wert en-gheene varwe oft ghedeente met ondersceyde uutwendich senleeke bekint  ende sy es gheciert met den vogelen in menigher wijs  dat vierde element es dat vier  ende es eene cierheyt ende eene vrochtbaricheyt der eerden der watere ende der locht  want sonder dat vier en mach gheen dinc wassen noch levende bliven noch levende werden inder eerden noch inden watere noch inder locht  dit sijn de iiii elemente daer alle eertsche dinghen af ghemaect sijn  hy hevet oec ghescapen den nedersten hemel dat firmament  die es eene cierheyt alle der elemente  want overmids sijn beweghen soe beweghen ende leven ende wassen alle cratueren  die hevet hy gheciert ende verclaert met menichvoldegher claerheyt ende edelheyt der planeten ende der sterren die regeren de natuere  ende dat overste des firmaments wert besceenen ende wederblickende van claerheden des oversten hemels  ende hy hevet ghescapen den middelsten hemel  die heedt de doerscinighe hemel ofte waterachtich ofte cristallen  niet dat hy cristallen sy  mare overmids sine claerheyt  die hemel es een cierheyt des firmaments  want hy dorscinich es  soe verclaert dat overste des firmaments met den lichte des oversten hemels  ende hy es gheciert met claerheden  ende dat overste des hemels dat hetet die eerste beroeringhe ende es orspronc ende beghin alles bewegens der hemele ende der elemente  ende deser beroeringhe sijn onderdaen de planeten ende den loop des hemels ende alle die elemente  ende alle lijfleecke natuere werct na den invlote des eerste beroerens  maer boven die redelijcke creatuere en hevet gheene ghescapene creatuere macht  noch oec dat eerste beweghen  want sy mach dwinghen in hare loop des hemels ende alre natueren ende leven boven al beweghen der natuere  also verre alst contrarie es der duecht  ende hi hevet ghescapen den oversten hemel  die  es een puere simple claerheyt  onbewegheleec beghin ende oerspronc ende fundament alre lijfleecker dinc  ende hy hevet in hem begrepen alle die hemele ende die elemente alse in eenre rontheyt  ende hy es widere ende diepere ende hoghere ende meedere dan al dat god je lijfleeke ghesciep  ende heeftene gheciert met hem selven ende met inghelen ende met heylighen  want die lijfleeke ghescapene claerheyt hanct in eene gheestelijcke onghescapene claerheyt  dat es die hoghe natuere gods  siet  dese hemel met al dien dat hy omvaen heeft  dat sijn alle lijfleec dinghe  dit es dat uutwendeghe senlijc rijcke gods  dit rijcke dese ordinancie ende dese cierheyt sal die mensche aensien ende merken  ende gode loven ende dienen van allen  beneden den firmamente machment sien ende vernemen met den sinnen van buyten  boven den firmamente machment ymagineren ende speculeeren met sinnen van binnen ende met redelijcken merkene  daer die lijfleeke hemele inden  daer indet alle ymaginacie ende sen uutwendich ende inwindich  want daer lijfleecheit indet daer inden alle sinne  want gode noch inghele noch zielen en mach gheen sen begripen  want dat es sonder ghedeente  dit es de uutwendege senlijc wech ende es die eerste 

 ii  
die ander wech dat es een wech des natuerlijcs lichts  dien gaen alle die-gheene die natuerlijcke duechden werken met vremder meyninghen sonder een driven des heylichs gheest  dese wech es te gane dore den mensche doer die nederste crachte  gheciert met natuerlijcken sedelijcken doochden  ende dore die overste crachten op-verhaven in ledicheden inden eenvoldeghen gront des wesens der zielen  die dreghet die beelde gods  ende es een natuerlijc rijcke gods  de mensche es ghescapen naden lichame vanden viere elementen  ende na der zielen van nieute toe den beelde gods  de eerste natuerleecke cracht des menschen die hetet die tornighe cracht  die sal bedwinghen alle onzeden ende die beesteleecheyt ende die gheneychtheyt der natueren  ende sal sijn een heere  ende sy sal sijn gheciert met der eerster sedelijcker doecht  die heet vroetheyt  die sal merken wanen hy comt  ende waer hy es  ende waer hy sal  cortheyt sijns levens  onghestadicheyt der tijt  elendicheyt der werelt  lancheyt ende gheduericheyt des toecomende levens  ende sal merken ende proeven edelheyt ende tamelijcheyt ende behoerlijcheyt der dueghden  die den mensche cieren van buyten ende van binnen  ende hy sal met der tornigher cracht gheciert met vroetheden verdriven alle onseden van buyten ende van binnen  die ander natuerleeke cracht dat es de begherleke cracht  die sal gheciert sijn met der ander zeedelijcker doghet die hetet ghematicheyt  op-dat sy die begheerte dwinghe ende hoede van overtullicheden van etenne ende van drinckene  van cleederen ende van eertschen goede  dat sy nummermeer en beghere die dinghe diere niet noot en es  ende die dinghen diere noot es niet te ghierichlijc en beghere  de derde natuerleecke cracht die is redeleecheyt  die twee ander crachten ongheciert met duechden sijn beesteleec  maer die redeleeke cracht ondersceedet den mensche vanden dieren  die sal cieren die gherechticheyt  op-dat die mensche gheve ende neme  doe ende late  regere ende ordinere  alle dinc na gherechte besceedenheyt  die vierde natuerlijcke cracht dat es vriheyt des willen  die sal gheciert sijn met eenre natuerleecker doghet dat es zeedelijcke stercheyt  op-dat die mensche dwinghen ende ghebieden moghe alle den veeleeken crachten der zielen  dat hy overmids stercheyt des  ghemoets liden moghe scade ende scande  ghenedert te sine oft ghehoocht te sine  ghewen ende verlies  lief ende leedt  ende al dat opvallen mach van allen creatueren  dat hy dat lide in ghesaedtheyden des ghemoets  ende hy stercke werken der duechden werken moghe ende in ne-gheenen dinghen en ontblive  dit sijn de iiii natuerleke crachte  gheoordineert ende gheregeert met des iiii sedelijcken doechden die cieren den mensche van buyten in eenen sedelijcken levene  dit es dat nederste deel des weechs in natuerlijcken lichte 
dat overste deel des natuerlijcs weechs dat sijn die iii overste crachte der sielen  afghekeert van onleden ende van menichfuldicheyden  ende toeghekeert te leedicheden in eenicheyden  de verhavene ghedachten inghekeert in bloetheyt haers wesen werdet werkeloes in dat eenvuldeghe wesen  ende die ghedachte heeft een natuerlijc neyghen ende eene ghelost inden eenvuldeghen gronde der ghedachten  ende de ghedachte es hare nederkeerende tot uutwendeghen werken met der redelijcker cracht dies verstennessen ende met vriheyden des willen ende regeeren ende ordineren alle de senne ende lijfleecke crachte  ende sy es haere inkerende van onleden ende van menichfuldicheyden in dat blote wesen der zielen met natuerlijcker gheneychtheit alse in hare beghin ende in hare natuerlijcke ruste  daer es die ghedachte jeghen dat blote wesen der ghedachte  ende dat wesen es der ghedachten eene natuerleeke cierheyt  die ander cracht dat es verstennesse inghekeert in sijn wesen ende aensiende ledicheyt des grondes  soe werdet dat verstennesse werkeloes van natueren  ende rast in niet werkene  ende wert omvaen met der eenvuldicheyt sijns  wesens  ende de mensche prueft ende vindet wel overmids hem selven ende alle creatueren dat een sake es daer alle creatueren inhanghen ende ute ghevloten sijn  ende daer-in begheert hy te rastene inder eewicheyt  ende hy prueft overmids de ghescapene creatueren moghentheyt wijsheyt goede ende rijcheyt der eerste saken  die alle dinc in moghentheyden ghescapen heeft  ende in wijsheit gheordent heeft  ende in goede ende in meldicheyden rijkelijcke ende menichfuldeleke gheciert ende ghegaeft heeft  ende al dat hy ghedeylt hevet den creatueren in menichfuldicheyden  dat es in hem bleven onghemeten in afgrondigher rijcheyt sijnder hogher natueren  die derde cracht das es de wille die hevet omvaen die ghedachte ende dat verstennesse  ende sijn natuerleke in-gheneycht in haer beghin  want alse de overste crachte sijn ombecommert van tijdeleeke dinghen ende van lijfleecker ghenoechten ende opgherecht in eenicheyden  daer-af comt eene ghenoecheleke raste doergaende lijf ende ziele  dan werden de crachten doergaen ende overbeelt in die eenicheyt der ghedachten ende die eenicheyt in hem  dat overste des natuerlijcs weechs es dat wesen der zielen dat hanct in gode  ende es ombeweechleec ende es hogher dan den oversten hemel ende diepere dan den gront des meers ende widere dan alle die werelt met alle den elementen  want gheestelijcke natuere gaet boven alle lijfleeke natuere  ende het es een natuerlijc rijcke gods  ende het es een inde alle des wercs der zielen  want gheene creatuere en mach werken in haer wesen  maer god alleene  want hy es wesen der wesenne ende leven der levenne ende beghin ende onthout alder creatueren  dit es den wech des natuerleecs lichtes  diemen gaen mach met natuerlijcken doochden ende met leedicheden des gheests  ende daer-omme heet hy natuerleec  want menne gaen mach sonder een driven des heilichs gheests ende sonder overnatuerlijcke godleke gaven  maar selden wert hy aldus eedelijc volbracht sonder die gracie gods 

 iii  
 die derde wech dat es een overnatuerleec godleec wech  ende wert die siele beweecht overmids den heyligen gheest  dat es godlijcke minne die den mensche beweecht in vii manieren  dat sijn seven wisen  ende heeten die vii gaven daer ysayas af bescrijft  ende sijn alse vii principale duechden  beghinne ende wortele alre doechden  ende es de gheest gods ghelijc eenre levender fonteynen met vii springhenden aderen die maken vii rivieren levende ende wallende inden selven gronde  doervlietende dat conincrike der zielen  vroechtbaer makende in menigher manieren  die gheest gods es die onghemetene meldicheyt ende claerheyt ende brant  die ontfunket ende doet beren ende lichten dese vii gaven in die puere ghedachte der zielen ghelijc den vii lampten vore den troen der hogher maiesteyt  die heylighe gheest  die godleeke minne  die eewighe claer sonne  die ghevet ute vii claer scinende rayen die verlichten ende verclaren ende vroechtbaer maken dat rijcke der zielen  dese seven gaven sijn ghelijc den vii planeten gheset in de puere ghedachte ghelijc inden firmamenten  die regeren ende ordineren in goddelijcker minnen dat rijcke der zielen  sy sijn oeck ghelijc den vii haren die cieren dat hooft des stercken samsoens der minnender zielen  dat es den vrien wille vol goddelijcker gracien  starc ende wijs jeghen alle ondoechden  dien de viant begheert af te snidene  dese vii gaven dit sijn vii manieren van werkene des heylichs gheests inder sielen  daer hise mede ciert ende ordineert ende ghelijct hem selven  ende volvoert in een eewich ghebruyken sijns selfs  ses manieren van menschen sijn die hen niet en voegden na hare vermoghen in natuerleker behoerlijcheyt dese overnatuerleke goddelijcke gracie te ontfane  die eerste partie dat sijn die menschen die in openbaren dootsonden leven ende hem bebben ghekeert van gode in ghenoechten haers lijfs  in hoverdien des ghemoets  in begheerten eertscher rijcheyt  jeghen die ghebode ende jeghen die eere gods  drierhande menschen leven in openbaren dootzonden  die eerste dat sijn die  die eere ende hoocheyt ende voerdeel soeken in eertrijcke  ende andere menschen beniden ende begheeren te verdruckene  die ander dat sijn die ghierighe vrecke  dat god ghemeyne ghescapen heeft allen menschen  dat willen sy hem selven eyghenen ende alleene besitten  mochtense  sy doen gode onrecht  want sy en dienen hem niet met sinen goede  ende hem selven doen sy onrecht  want al haer leven maken sy onraste hem selven  ende sy doen haren evenkersten onrecht  want sy en deylen hem niet dat te harer beyder behoef ghescapen es  die derde dat sijn die traghe ende gulsighe ende die oncuysche menschen  die volghen hare ghelost ghelijc den beesten  ende sijn plomp ende grof ende onverclaert van goddelijcken lichte  dese drie punte toenen openbare allen sienden menschen dat alle die-gheene die hem volghen verre sijn ende vremde ende onghelijc der minnen gods  de heydene  die der natuerleker ende redelijcker wet niet en volghen maer haren veeleken crachten ende na ghelost der natueren  sy selen meer pinen hebben ende sy sijn vremder ende onghelijcker gode dan de ander heydene die leven in natuerlijcker redelijcheyt  ende de joden  die de ghebode gods ende de prophecien ende menich ander wonder ende gaven ontfaen hebben  ende de exemple harer vorderen ghesien ende ghehoort hebben   ende dat al versmaden ende leven beestelijc ende jeghen haer wet  die sijn noch quader dan die heydene oft die ander joden die hare wet volghen  maer de kerstene  daer cristus om ghestorven es ende met sijnder doot verlost hevet  ende hem sine sacramente ghelaten hevet ende sine menichfuldeghe gaven  ende hem selven tot eenen eewighen ghebruykenne ghelooft hevet  ende sy hem trouwe ende onnoselheyt ende eewighen dienst inden doopen ghelooft hebben  ende hem afkeren ende der werelt ende den viandt ende haere veeleker ghelost dienen  die sijn quader dan heydene oft die joden  want sy meer ontfaen hebben ende meer gheloeft hebben ende dat versmaden  maer willen sy keeren  sy comen lichte te soenen  want sy sijn kindere ende die ander sijn vremde  dat sijn die eerste ende die onghelijcste ende die veerste van gode 
die ander partie dat sijn ongheloveghe menschen die eenich punt van onghelove houden jegen die xi artikulen des gheloefs  ochte jeghen de seven sacramente  ochte die contrarie sijn der heyligher kercken in eenighen punte  weder het si heymlijc oft openbaer  ende daer-in bliven willen  al haddense alle de sedelijcke doechde ende alle die werken van compassien ende alle die claerheyt van verstaen die alle menschen je hadden  bliven sy daer-in  sy sijn verdoemt  viere dinghen bringhen den mensche in onghelove  dat eerste es een wille ende een crigelheyt  dat een mensche niements raet noch wijsheyt volghen en wilt  dat ander poent es een welbehaghen in natuerlijcker const ende in subtijlheden  ochte in welbehaghene in aenghenomenheyden sonderlingher wisen van buyten boven ander goede menschen  dat derde punt es een welgheloeven yeghewelcken invalle oft in-sprekenne sonder nauwe merken oft het si met der heyligher kercken oft haere contrarie  dat vierde poent es eene gheestelijcke hoverdie  dat de mensche sinen dunckene bat gheloeft dan der heyligher kerstenheyt  aldus valt de mensche in onghelove ende es onweerdich der gracien gods  maer die keeren willen  sy moeten eyghens wille  vertijen ende haer const ende haer verstaen onder de const ende onder de leeringhe der heyligher kercken drucken  ende al haer leven inwindich ende uutwendich sonder verheffen ter eeren gods volvoeren  ende dies gheloven van binnen sonder veynsen dies die heylighe kercke gheloeft  ende dies pleghen van buyten in alder wisen yeghelijc na sinen staet ende nader heyligher kercken ghebode dies die heylighe kercke pleecht  soe mach hy gracie vercrigen ende daer-na zalich bliven  die heydenen  al leven sy nu in natuerlijcker gherechticheyt  sy sijn verdoemt  want in allen inden der werelt es de name jhesu cristi ende sine werken ende prophecien ende de verlossenesse der menschelijcker natueren ghepredict ende oppenbaer ghemaect  al leefden oec nu de joden na de gheboden gods ende na die ghewoente ende na die leeringhe der ouder vaderen  sy sijn verdoemt swaerlijcker dan die heydene  want sy versmaden die prophecien haers selfs wet die spreken vander toecomst ende vanden doghenne cristi  ende sy versmaden de visitacie ende die leeringhe ende de werken cristi van gherechter bekinlijcker quaetheyt  dese sijn quader dan die heydene  want sy meer gaven ontfaen hebben ende niet bekinnen en wille 
de derde partie dat sijn gheveynsde menschen  die goede werke werken om tijtelijc loen  die gheveynsde menschen sijn ghedeylt in iiii paertien  de eerste dat sijn die  die hen veynsen ende smeeken die die boven hen sijn  ende toenen goede werke ende gherechticheyt ende ghesedheyt in allen duechden  op-dat sy verhaven werden boven ander menschen in eeren ende in voerdeele ende in rijcdoeme  datmen begheert paus oft biscop te sine ochte enighe ander digniteyt te hebbene in ordenen  prelaet te sine  abt  prioer  abdesse  in wat ordene dat es boven de andere te sine  ochte weerlijc heerscap - ende hem de mensche veinset ende smeeket ende toent oetmoedich gherecht ende gheordent in allen doechden  die doet al hoverde ofte ghiericheyt  dit es gheveynstheyt  ende  want dese menschen gheveynst sijn  alle de werke die sy doen in deser meyninghen die sijn verloren   die ander die veynsen hem ende lijden groten arbeyt om heylich gheheeten te sine  ofte om eertsche ghewin  in dese secte sijn vele menschen  alle die haer goede werken openbaer werken ende meynen gheloent te sine vanden volcke  dat es gheveynstheyt ende en es gheens loens werdich  die priester die sijn messe sprect ende sijn overste meyninghe es tijdeleec ghewin ofte om goet scinen  dat es gheveynstheyt ende eeweghe pine  die monec  die nonne ende die gheordende man  die bogaerdt  die sweyster  die beghine ofte wie hy es die goede werken van buyten werct in vastene  in wakene  in bedene  in pelgrimagen  in bervoet te gane  in predekenne  in versmaden abite  in vele swighene  in de woestine te ligghene  in menighe vremde wise aen te nemene om heylich gheheten te sine ofte om tijdelijc ghewen  dit es al gheveynstheyt  die derde partie der gheveynsder menschen dat sijn die goede werken bewisen op-dat men haers wel pleghe in etene ende in drinckene  ende op-dat sy een ghemaclijc ende een ghenoechlijc leven leyden moghen  ende dese sijn by-wilen behendich ende subtijl  sy en achten der weerleker eeren niet  sy en achten gheens goets niet  maer sy sijn lecker ende gulsich  ende sy sijn smeekende alle die-gheene daer hen yet af werden mach  die vierde dat sijn die  die met heymelijcken quaden ommegaen ende veinsen hen ende cieren in sommeghen uutwindeghen duechden  op-dat sy hare quaetheyt bedecken ende te badt pleghen moghen  dese sijn alle gheveinst ende onweerdich der gracien gods  maer willen si keeren ende weerdich werden der gracien gods  soe moeten sy die goede werken die sy werken om eere om rijcdom ofte om verhaven te sine boven andere  ochte om heylich te scinen ofte om eenich uutwindich gheniet van eertschen dinghen  ofte om yemenne te behagen  ofte om haer quaetheyt te bedecken - alle die goede werken die sy werken die selen sy behouden  maer de valsche meyninghe die selen sy verwandelen  ende selen meynen in al hare werken die eere ende den lof gods ende hare eewighe salicheyt  ende selen versmaden alle tijdelijcke dinghen  soe moghen si vercrighen goddeleeke minne ende dat ewighe leven  die vierde paertie van menschen  dat sijn de verkeerde scalcke vroede die eertrijc willen besitten ende hemelrijc verdienen  dese menschen hinderen iiii dinghen ter gracien gods te comene  dat eerste es tweevoudicheyt inder meyninghen  want sy willen gode ende der werelt dienen ende hen beyden ghenoech sijn  sy vasten  sy vieren  sy gaen ter kercken  sy horen dat woordt gods  sy scinen houdende de ghebode gods in vele manieren  ende na haren dunckene sijn sy gode ghenoech  want sy sijn tweevoudich ende ongherecht  sy aerbeiden van binnen in sorghen in menichvoldeghen ghepeyse met behendicheden  in uutwendeghen arbeite in menigher wise om eertsche goet te vercrighen  aldus willen sijt beyde besitten  hemelrijcke ende eertrijcke  tijt ende eewicheyt  in dese secte es alderande volc  gheestelijc ende weerlijc  die monec ende die nonne willen gheestelijc sijn ende proper goet hebben alsoe veel als sy moghen  die canoenc  die pape wil twee oft drie provenden hebben  ochte hy es een coopman  ochte hy coopt lijftocht alsoe vele als hy mach  die weerlijc man  die ambachts-man  die beghine  in wat state dat sy sijn  die gode soeken ende eertsche dinghen soeken boven noodt  die sijn alle tweevuldich ende onghelijc ende onweerdich der gracien gods  dat ander poent dat hem hindert dat es vrecheyt  want in vele dinghen dienen sy gode  maer in compassien ende in werken van karitaten ende van meldicheyt en dienen sy hem niet  altoes ghebreect hem  ende sy en moghen niet losen  van allen ondoechden hebben sy conziencie sonder van ghiericheyt ende van vrecheyt  want haer conziencie es na haren eyghenen wille ende niet na gherechticheden  want sy en sijn niet gherenen van goddelijcker minnen  dat derde poent dat hem hindert dat es natuerlijcke const ende behindicheyt  sy voersien van verre haer ghewin ende haer verlies  ende wie dat met hem te doene heeft  es hy erm  es hy rijcke  altoes soeken sy dat hare heymelijc oft openbare  niemen en heeftse lief om haer grote vrecheyt  ende want sy vroet sijn natuerlijc  soe gheven sy gheerne als sy sterven  wanen  op-dat sy coopen mochten dat eewighe leven  maer mochten sy eewelijc leven  sy en gaven nummermeer niet  dat vierde poent dat hem hindert dat es eene versteende verhertheyt  wat sy sermoenen horen ende watmen hem goets seecht  wat sy goeder exemple sien  hoese god castijdt met siecheden oft met verliese van eertsche goeden  altoes bliven sy in hare oude ghewoente  dit sijn die scalcke vroede die luttel smaken van goddelijcken goede  maer selen sy weerdich werden der minnen gods  soe moetense met gheheelder herten gode meynen  ende alle eertsche dinghen boven haren nootdorst om gode versmaden  ende dat sy hebben metten armen gods verteeren  ende met vliete ende met neerste dat rijcke gods soeken  ende met gherechter karitaten ende met besceedenheden al huer leven ordineeren  soe moghen sy hier ontfaen gracie ende daer-na eewich leven 
de vijfte paertie van menschen dat sijn eyghene dienstknechte  iiii punte maken den mensche dienstknechte ende onvri ende onedel ende onweerdich der minnen gods  dat eerste es  sy meynen hem selven ende haer eyghen ghewen ende scouwen haer eyghen verlies  dat es  sy souden gherne ontvlien die eewighe pine ende vercrighen die eewighe vroude  ende daer-om doense ende laten alle dinc  sy vermoghen groten aerbeydt  want sy meynen hem selven in allen dinghen  dat ander poent es  sy sijn altoes in vreesen om haer verlies ofte in hopen om haer ghewin  selcke vermogen wel alle eertsche dinghen te versmaden om eewighe dinghen te vercrighen  dat derde poent es datse haer werken ende haer dienst groot achten  ende dat sy hem meer verlaten op haer werke dan in vriheyden der kinderen gods die cristus met sine bloede ghecocht heeft  dat vierde poent es dat sy hem selven ghehuerde knechte maken  want en waenden sy niet dat hem god loonen soude  sy en dienden hem niet  sy ontsien meer den slach der verdoemenissen dan gode  te verbelghene  ende sy begheren meer dat rijcke gods ende dat welvaren inden rijcke dan gode eewelijc te lovene ende sine vrie dienstknechte te blivene inder eewicheyt  dese sijn onvri ende ongherenen van karitaten  want sy meynen hem selven in allen dinghen  ende karitate soect altoes die eere gods  ende doet den mensche sijns selfs vergheeten ende vertien  ende doeten hopen ende ghetrouwen in gode  ende doeten begheren in gherechte liefden gode emmermeer te dienen in tijt ende inder eewicheyt  ende doet hem gode ghetrouwen sijns rijcs ende dat hy hem selven gheven sal tot eenen eeweghen ghebruykene  aldus selen die dienstknechte keeren haer meyninghe in vriheyden te gode  soe moghense de gracie gods ontfaen ende behouden haer werke ende vercrighen dat eewighe leven 
die seste paertie van menschen dat sijn de natuerlijcke hoverdeghe  behendich in natuerlijcker const  dicwil wel ghesedt in uutwendighen levene  leedich ende verhaven in natuerlijcken scouwenne  altoes eyghens willens  overmids de hoverde hebbense een verhaven ghemoede  ende willen ende wanen altoes de meeste sijn in zonderlincheyden van levene  van allen menschen willen sy eere ende weerdicheyt ontfaen overmids haer gheestelijckheyt  ende sy vinden luttel menschen die hem ghenoeghen  maer die hem ghenoeghen selen  die moeten vele van hem houden  alder menschen leven uutwindich ofte inwendich datmen hem ontdect  dat maken sy cleyne  ende haer selfs leven achten sy groot  alle menschen willen sy leeren  ende alle wijsheyt wanen sy hebben  ende van niemende en willen sy gheleert ende berespt sijn  want sy sijn hoverdich ende eyghens willens  ende overmids die natuerlijcke verstendicheyt ende const soe beweren si alle dinghen ende alle redene ende al dat hem jeghen is  ende die natuerleecke const es eene sake ende eene hulpe der hoverdicheyt  ende alle die niet verclaert en sijn met godlijcken lichte ende ghefondeert in ghewarigher oetmoedicheyt  die houden vele van hem overmids hare subtijlheyt ende hare manierlijcke seden van buyten  ende overmids  ledicheyt des natuerlijcs scouwens ende omme-dat die gracie gods niet en drijft  soe ghebreken sy dicke haren evenkersten in sijnder noot  want karitate en ghebrac nie  maer natuere die es ongherecht  want sy meynt haer selven inden scouwen  ende si achten dat scouwen meer dan eenig werc van karitaten  ende dat en es niet waer  want werke van karitaten die sijn ons gheboden  ende scouwen  al waert oec overnatuerleec  sonder werke van karitaten  het ghinghe te nieute  ende al datse hebben ende vercrighen dat dunct hem al haer nootdorst  want si houden hem selven teeder van buyten ende van binnen  dese menschen sijn van hoghen natuerlijcken verstane  ende si hebben oec vele ghenoechten in haren levene van harer const ende van hare gheestelijcheyt  ende derre es lettel in eertrijcke die dese seste wise voeren  dit es de seste partie  dese liede sijn onwerdich der gracien gods  maer selen sire weerdich werden  soe moeten si in al hare werken ende in al haren levene met oetmoedegher herten gods lof ende sine eere meynen  ende hem selven bekinnen ende onverhaven bliven  ende andere menschen die alzo wel gheciert ende gheordent sijn in duechden alse si  die selen si vore alzo goet houden als hem selven ofte beter  sy selen die claerheyt haers verstants behouden ende besitten in oetmoedicheden  soe werden si meer verclaert met goddelijcken lichte  ende vercrighen overmids ledicheyt ende ontcommertheyt eertscher dinghen een scouwende leven  sy selen die sedelijckheyt der natuerlijcker duechden te gode ende te haren evenkersten ende te hem selven behouden in gherechter karitaten ende in meldicheyden ende in goedertierenheyden  daer-af comt een werkende leven  alle dese menschen die in dese ses manieren leven  die leven al buyten der gracien gods ende in dootsonden  ende si en moghen niet behouden werden  si en keeren  yeghelijcke secte  alzo hier bewijst es 
 dat begin alre gracien ende alre gaven ende alre goddelijcker duechden  dat es godlijc ghelove  ende dat es een overnatuerlijc licht ende een fondament alles goets  wie dat si sijn die dat vercrighen willen ende kinderen sijn des eewichs rijcs  sie moeten die natuere voeren op dat hoochste dat natuere verleysten mach  dat es dat si proeven ende merken hoe god hemelrijc ende eertrijc ghescapen heeft van minnen om des menschen wille  ende dat hy den menschen hevet ghegheven menigherande gaven gheestelijcke ende lijflijcke  ende dat hij om des menschen wille ghestorven es  ende dat hy hem alle sine zonden vergheven wilt op-dat hi penitencie doen wilt  ende dat hy hem goddelijcke minne ende alle doegden mildelijc gheven wilt  ende dat hy hem selven hem gheven wilt ende al dat hy es ende al dat hy heeft te eenen ghebruykene in eewigher glorien  op-dat hys hem ghetrouwen dar ende hy hem dienen wilt met vrien wille in gherechter ghehoorsamheyt  want god alle dinc ghedaen heeft van vrier goedden ende meldicheden  ende sine natuere es dat hy altoes uutvliete met sinen gaven in tijt ende in eewicheyt  ende dat hy alle die hy gheghaeft heeft op-heffe tot hem selven ende invoere in een eewich ghebruyken  daer-omme sal de mensche alle sine werken met vriheyden doen ter eeren gods in ghewaregher oetmoedicheyt ende in gherechter ghehoersaemheyt  ende niet daeromme eyschen noch willen dan god gheven en wilt  want hy es liberael ende melde  niemens dienst en mach aen hem verloren bliven noch vergheten  aldus hevet die mensche die natuere op dat hoochste ghevoert dat natuere gheleysten mach  daer die natuere ghebreect ende niet vordre en mach  daer comt god met overnatuerlijcken lichte ende verclaert dat verstannesse  soe-dat die mensche meer gheloeft ende ghetrouwet danmen bescriven mach  ende hy merct ende aensiet dat eewege goet dies hy wachtende es  ende hoept sonder allen twifel dat te  vercrighen dat hy gheloeft ende dat hy aensiende es  hier-uut ontsprinct eene ghevoelleke liefde  diene in vriheyden met gode vereneghende es  dit sijn drie goddelijcke duechden  ghelove  hope ende minne  hier-met comt die heylighe gheest in des menschen ziele alse eene levende fonteyne uutvlietende met vii rivieren  dat sijn de vii goddelijcke gaven die de ziele cieren ende ordineren ende volvoeren in dat eewighe leven 
die eerste goddelijcke gave van den seven  dat es minlijcke vreese ons heeren  die meer ontsiet gode te verbelghenne dan loon te verliesen  sy maect inden mensche dat hy heeft reverencie ende werdicheyt te gode ende te sijnder edelder menscheyt  ende dat hy al sin leven ende alle sine werke begheert ter eeren ende ter ghelijcheyt christi te volghene  ende dat hy heeft reverencie ende grote weerdicheyt ten heylighen sacramenten der heyligher kercken  ende tot der leeringhen cristi ende alle sijnre heylighen  ende tot den dienste gods  ende dat hy reverencie doen mach met onste sijnder prelaten weder si sijn gheestelijc ofte weerleec  ende dat hy reverencie hevet tot allen goeden menschen daer hy duechde ende godleeke ghelijcheyt in bekint  ute deser minlijcker vreesen spruyt gherechte oetmoedicheyt ende ongheveinsde nederheyt  dat es dat de mensche sal merken ende aensien gods grootheyt ende sijn selfs cleynicheit  gods wijsheyt ende sijn selfs onbekinlijcheyt  gods rijcheyt ende miltheyt ende sijns selfs aermheyt ende noetdorfticheyt  die oetmoedicheyt maectene altoes neder ende cleyne vore die oghen gods  ende si maectene neder onder die-ghene die boven hem sijn ende die ghelijc hem sijn ende die beneden  hem sijn  also dat hy neder ende oetmoedich es in dienste na besceedenheyt hem allen die sijns behoeven  ende dat hy es ghenoechsam in spijsen ende in drancke  na dat die natuere vermach  ende dat hy is oetmoedich in abite na staet ende temelijcheyt  dadt niemen met rechte berespen en mach  ende dat hy es oetmoedich in wandelinghen van buyten ende van binnen vore gode ende vore allen menschen  ute deser oetmoedicheyt comt ghehoersamheyt  dat de mensche es ghehoersam ende onderdanich gode ende sinen gheboden  ende sinen oversten ende der heyligher kercken  ende alle goede menschen in allen goeden dinghen  ende dat sine senne ende sine veeleeke crachte sijn ghehoersam in arbeite lijfeleecker penitencien also verre alst de natuere vermach na besceedenheyden  ute deser ghehoorsamheyt comt vertijinghe eyghens willen  also dat de mensche sijns selfs verloechent in doene ende in latene  ende dat hy gods wille doet ende laedt in alle dinghen  ende sijns prelaets wille  ende alle der gheenre wille daer hy by es  in behoerlijcken ende in oerborlijcken dinghen na besceedenheyden  die dese vreese ons heeren aldus volbracht heeft ende eyghens wille ende eyghens gheniets verteeghen heeft  dat es de-gheene daer cristus af spreect   salich sijn die arme van gheeste  want dat rijcke der hemelen es hare   niement en es armere noch en hevet meer ghelaten dan die al sijn leven gode dient  ende en wilt noch en eyscht noch en begheert niet dan dat gode gheven wilt  dit es de jonghere ende navolghere cristi  want hy niet en besidt ende gode badt ghetrout dan ochte hy kose hadde in allen sinen gaven in tijt ende in eewicheyt  dese mensche es wel ghelijc den inghelen inden nedersten choor  ende es hare gheselle ende behoert te haren chore  want de inghele hebben reverencie ende weerdicheyt te gode ende te allen inghelen ende te allen menschen  ende si sijn oetmoedich ende in dienste ghereet gode ende yeghelijcken mensche  sy sijn oec boden ende ghehoersam gode ende den mensche  ende allen den choren der inghelen  sy hebben haren wille met gods wille vereenicht ende daer-omme sijn sy ghelatens wille ende eewelijc zalich  dese mensche es oec ghelijc gode na goddelijcker natueren ende oec na menschelijcker natueren  want god  na goddelijcker natueren  heeft ghehadt reverencie ende weerdicheyt te menschelijcker natueren  ende heeftse verheven boven alle hemele ende boven alle chooren der inghelen  ende hy heeft sine oetmoedicheyt bewijst  want hy heeft onse natuere aen-ghenomen ende met hem vereenicht  hy hevet oec ghehorsam gheweest den begheerten ende den roepenne der patriarchen ende propheten  ende hevet sinen wille ghelaten na den woorden der scriftueren in menigher wise ende sijnder vrienden wille ghedaen  cristus  na menschelijcker natueren  hy hadde grote weerdicheyt ende reverencie tot sine vader  want hy sochte sijn eere ende sinen lof ende sine glorie in alle sinen werken  ende hy was neder ende oetmoedich inden dienste sijns vaders  ende hy was oetmoedich jeghen alle menschen ende jeghen sine iongheren  want hy diende hem in allen dinghen dies sy behoefden  ende van groter oetmoede dwoech hy huere voeten ende hy spreect selve   ic en ben niet comen datmen my diene  maer dat ic dienen soude   ende was ghehorsam ende ghelatens willen sinen vadere in allen sinen levene ende tot der doot  ende oec der joedscher wet ende den gheboden  ende oec by-wilen der ghewoenten der patriarchen ende der propheten in allen dinghen daert orborlijc was  die dese vreese ons heren aldus volbracht heeft  die heeft gheciert ende overformt met godlijcken dueghden dat eerste element  dat es de eerde ende oec de toernighe cracht  die eerde es gheciert met opgaende bomen met menigherande vruchten  dat es toeghevoechde meyninghe te gode in reverencien ende in weerdicheden  ende sy es oec gheciert met menigherande cruyden precioes van gore ende van vruchten  dat es besceeden dienst in ongheveynsder oetmoedicheyt  ende si es wel gheciert met beesten ende met  wilden dieren daer-af te sine een here  dat es de senne ende de veeleke cracht te bedwinghen in gherechter ghehoorsamheyt  ende een reedelijc mensche ciert noch bat  dat es die sijns selfs verloochent ende gode onderdanich es sonder crijchende eenwillicheyt  aldus es de eerde gheciert ende de cracht der tornicheyt  dit es dat eertsche paradijs daer dese mensche in es gheset  op-dat hy werke ende hoede dat paradijs  sijn werken  dat sijn doechden  sijn hoeden  dat hy niet sonde en doet  want so verlore hy de vroecht ende oec dat paradijs  in midden dat paradijs es gheplandt dat hout des levens  dat hout der const goets ende quaets  dat hout dat es de natuerleecke ghelost  in haer openbaert en wast menigherande vrocht die scoene ende soete ende ghenoechlijc es der natueren  die de viant ende de werelt tonen ende bieden den sinnen  dat es den wive  ende dat wijf  dat sijn de sinne  biedense voert den man  dat es der overster redenen  diere god bevolen heeft dat paradijs te hoedene  van allen vruchten der duechden mach hy eten troost ende vroude  ende altoes wassen in gracien  maer die vrucht der ghelost es hem verboden  dat es leven nader natueren in ghenoechlijcheyt  in wat uren dat de overste redene eedt diere vrucht ende gheeft huer consent met den wive  dat es den sinnen ende den viant  jeghen dat verbodt ende den wille gods  soe wort de mensche uten paradise ghestoten  ende naect ende bloet van alle duechden  ende verbannen ende ghesceden vanden eeweghen rijcke gods  op-dat de mensche dese goddelijcke vreese met alden duechden diere uut spruyten besitten moghe inder hoochster volcomentheyt  so moet hy hebben 
                de meyninghe verheven
                ende te gode ghegheven
                in groter eernsticheyt 
                inder vreesen ons heeren
                hen te dienen sonde keeren
                in love ende in weerdicheyt 
                 men sal oec bekinnen
                merken ende versinnen
                in gherechter wetenheyt 
                hoemen god sal pleghen
                en alre menschen mede
                in dienste der oetmoedicheyt 
                men sal in duechden waken
                altoes sonder slapen
                met gherechter vlieticheyt 
                ende met vrouden draghen
                altoes sonder vertraghen
                de werken der ghehoorsamheyt 
                eyghens willen verteghen
                ende gode al op ghegheven
                in gherechter verloechentheyt 
                die levet sonder kiesen 
                hy en mach niet verliesen
                in tijt noch in eewicheyt 
                wildire u toe keeren 
                dit es de vreese ons heeren
                nader hoochster volcomenheyt 

vier dinghen henderen den mensche in godlijcker vreesen dat hyse niet besit nader hoochster volcomenheyt 
                die roekeloselijc leven 
                die hebben luttel vreesen
                om gode te dienen in weerdicheyt 
                die onverstandeghe grove 
                sy comen qualijc te hove
                dienen in oetmoedicheyt 
                sy moeten dicwil claghen
                die met verdriete draghen
                dat joc der ghehoersamheyt 
                die haren wille node vertijen 
                sy moghen qualijc ghedien 
                want si leven in crighelheyt 
                dese vier dinghen letten
                den mensche ende ontsetten
                inder vreesen volcomenheyt 

                nu willic u bescriven
                viere dinghen die verdriven
                dese vreese ende alle doechdelijcheyt 
                die hem te creatueren keeren
                ende laten onsen heere 
                die doen hem onweerdicheyt 
                die niet en can  die ombekinde 
                hy es verre ende vremde
                in levene der oetmoedicheyt 
                die der doghet niet en pleghet 
                dat es dicwil gheseghet 
                hy levet sonder ghehoersamheyt 
                ende eyghen wille
                maect die helle 
                dat es leven in crighelheyt 
                dese dinghen sceeden van gode 
                ende bringhen in node
                der eewigher verdoemtheyt 

  die ander goddelijcke gave die de ziele ciert met duegden  dat es ghenadicheyt oft goedertierenheyt  dat es dat de mensche goedertieren ende ghebruycsaem ende ghereet si gode ende allen menschen  ende merkende ende aensiende hem allen die in node sijn ende in commere ende in ghebreeke  ute desen aensiene ende uut goedertierenheyden comt compassie ende een mede-doghen  dat hij doghet met cristo in sine passie ende in sijn lijden  ende dat hy doghet met allen menscen  ute compassien ende uut melidene comen alle werken van karitaten  want der karitaten heeft god bevolen de vii werken der ontfermherticheyt  die karitate dat es die ghetrouwe knecht dien god heeft gesedt over sine familie  ende heeft hem ghegheven sinen scadt ende al sijn rijcke in handen  op-dat hy spise  ende drincke  ende herberghe  ende cleede  ende de alindeghe sieke ende crancke visentere na haer behoeften   ende die ghevaen ende in node sijn met rechte oft met onrechte oft om den name gods dat hy die trooste na besceedenheyt  ende die arme dode hulpe graven  die rijcke  met gods goede ende met sinen scatte ende met gherechter karitaten  die arme  met den goeden wille ende met mildicheyden van herten  dat sijt gherne daden oft sijt hadden  dat es gode alleleens  want ontfermherticheyt ende miltheyt dat es de duecht  niet de werken van buyten  die des goets niet en heeft  hy sal oec sijn milde ende goedertieren sinen evenkersten  ende ghesprake ende ghetrouwe in rade ende in dade ende in alle dinghen die hy vermach  ute goedertierenheyden comt verduldicheyt  want niement en es verduldich dan die sachtmoedeghe goedertierne menschen  dit es die verduldicheyt die den mensche ciert ende behoet in lijdenne  dat hij verduldich bliven mach in verliese  in vernoye  in scanden  in siercheyden  ende in allen dinghen die opden menschen vallen moghen van gode ende van allen cratueren  dat hy altoes in vreeden blijft ende in ghesaedheyt  dit sijn die-gheene daer cristus af spreect   salich sijn de saechtmoedeghe  want sy sullen die eerde besitten   die goedertierne mensche die gode dient in compassien ende inden werken van ontfermherticheyt  al eertrijke es sine  want hy begheert met al dien dat hy es ende dat hy heeft ende met al dien dat in eertrijcke es  waer hijs gheweldich  gode te dienen ende sinen evenkersten dies behoefden inde eere gods  ende hy besidt oec sine natuere in verduldicheyden ende in saechtmoedicheyden  daeromme es hy salich  want hy besidt hem selven ende al dat god ghescapen heeft  na den wille ende na die ordinancie gods  dit es dat cristus meinde die eerde in zalicheyden te besitten  dese mensche es oec wel ghelijc den inghelen ute den anderen chore  die heeten eertsche-inghelen omdatse ander inghele onder hem hebben  ende hy es hare gheselle ende behoert te hare chore  want si sijn ghevoecht in goedertierenheiden tot allen menschen ende sunderlighe tot dien die hem gelijc sijn  dat sijn die die vlietich ende melde sijn inden  werken van karitaten  want karitate ende ontfermherticheyt hebben si te beweghene in alle de menschen diere hem in oefenen  ende sy sijn meere dan de nederste inghele  want si sijn de overste boden die god sendt ten menschen in menscheliker ghedeenten  de eertsche-inghel gabriel die brachte de boetscap marien der moeder gods  dat was eene boetscap van ghenadicheiden ende van goedertierenheiden  van compassien ende van meldicheiden  dat god mensche werden soude  aldus dienen de eertsche-inghele altoes der caritaten ende hen allen diere met groeten vlite ende met groeten ernste in wandelen  dese mensche die vol caritaten es ende goedertierenheiden  hi es ghelijc gode na godliker natueren ende oec na sijnre menscheit  want na sijnre godliker natueren es hi so ghenadich ende so goedertieren  wie dattene roert ochte gherijnt  hi vloeyt over in allen gaven  ende hi es vol compassien ende mildicheiden  want hi heeft ghescapen ende ghegheven hemelrike ende eertrike met al den creatueren diere binnen sijn den mensche te dienene  op-dat hi hem ghetrouwe si  ende hi heeft hem selven gheloeft in onbegripeliker vrouden  op-datter hem de mensche toe keeren wilt  hi es langbeidende ende verduldich na keer des menschen  ende lident ende ghedoeghet menichvuldighe quaetheit ende ongherechticheit der menschen in groeter saechtmoedicheit  cristus na menscheliker natueren  hi was ende es seere goedertieren ende saechtmoedich in al sijnre wandelinghen jeghen alle menschen  ende hi was vol compassien  want hi weende op de stat ende op den menschen van iherusalem omme haer verderfenisse  die nochtan sine viande waren  ende hi versuchte met compassien met marien magdalenen ende met marten ten grave haers broeder  ende hi hadde compassie ende mede-liden met der weduwen ende met den volke buten der poerten van der stat  daer hi den jonghelinc verwecte van der doot  ende hi was ende es vol caritaten ende ontfarmherticheiden tot allen menschen dies begheren   overmids sine caritate spijsde hi de scare vijfdusentich menschen met v gharsten broede ende met ii vischen  ende overmids caritate ende ontfermicheit en ghebrac hi nie menschen noch nemmermeer en doet  in gheenre noet dies hem ghetrouwen dar  ende hi was oec harde verduldich in al sinen doeghene  ende in al sinre ghelatenheit van sinen vader ende van al sinen vrienden  ende hi leet al de elende in vertijghen sijnre lijflijker natueren tot in de doot  die dese godlike gave der goedertierenheit aldus volbracht heeft  die heeft gheciert met sunderlingher cierheit edelre doechde dat ander element in den mensche dat es dat water  ende oec de begherlike cracht der sielen  goedertierenheit es wel ghelijc der fonteinen inden eertschen paradijse  want si doet de begherte vloeien met iiii rivieren ghelijc der fonteynen inder paradyse  de ierste riviere die vliedt in den hemel  dat es compassie met cristus doeghene  ende met al sinen heilighen die omme sinen wille ghedocht hebben  dese riviere der begherten es blide ende vol van love  want sijt leden hebben ende in vrouden sijn  de ander riviere vliedt in den vagheviere  dat es compassie met al dien sielen  die in pinen sijn omme gnoech te doene van haren sonden  dese riviere der begherten es vol van inneghen ghebede te gode  want onse vriende in noede sijn  de derde riviere des levenden paradijs die vliedt al eertrike dore  dat es compassie ende ontfermicheit tot alre noet ende orbore der heiligher kerstenheit  dese riviere der bergherten gheeft ende werct meer met begherliker innicheit dan alle menschen gheleisten mochten met uutwendighen werken der ontfarmherticheit  de vierde riviere vliedt met uutwendeghen werken  dat es caritate ende meldicheit in alle de-ghene die haers behoeven in rade  in dade  met live ende met goede  in alre noetdorfticheit  dese riviere der begherten lidet dicke groeten arbeit  dit sijn vier rivieren  die cieren in menegher manieren de doecht der goedertierenheit  op-dat de mensche dese gave der goedertierenheit besitte in der hoechster volcomentheit  met al den doechden diere uut spruten  soe moet hi hebben 
                een ghesaedt ghemoede
                onachtsam vremder spoede
                altoes blivende in eenvuldicheit 
                goedertieren te sine 
                dat en gheeft gheene pien
                hem die leeft in saechtmoedicheit 
                een ghemeine ontfarmen
                op hen allen die carmen
                haerre gherechter noetdorsticheit 
                dat salmen nauwe marken
                met doechdeliken warken
                ende met gherechter bescheedenheit 
                melde in caritaten
                dat en sal niemen laten 
                ende in den werken der ontfarmicheit
                niet na onst  noch den maghen 
                maer ghemeine minne draghen
                tote elken na bescheedenheit 
                in doeghene ende in liden
                altoes wesen blide 
                ende gode loven met dancbaerheit 
                ende dat ghemoede vrien 
                ende de natuere vertien
                in gherechter verduldicheit 
                saechtmoedich te sine 
                dats leven sonder pine
                ende in hoegher werdicheit 

viere dinc henderen den mensche  dat hi de doecht der goedertierenheit niet besitten en mach in der hoechster volcomenheit 
                lichte gherenen  woeste van sinnen 
                verstormt buten ende binnen 
                dat hindert de saechtmoedicheit 
                compassie draghen
                ten vrienden ende ten maghen
                meer dan ter ghemeinheit 
                die eest die in doechden snevet 
                die caritaten met onsten pleghet 
                niet na bekenliker noetdorsticheit 
                die doeghen met verdriete liden 
                die en moghen niet verbliden
                in hoegher dancbarheit 
                dit es ontbliven
                ende niet verdriven
                de doecht der goedertierenheit 

                noch willic u toenen
                viere dinc die hoenen
                den mensche  ende rooven salicheit 
                een wreet ghemoede
                leeft in woede
                ende sonder goedertierenheit 
                te niemene compasse draghen 
                 dat mach wel mishagen 
                dats leven in tierannicheyt 
                altoes vrec ende ghierich 
                dat moet qualic cieren 
                dats leven sonder meltheyt 
                onverduldich te sine 
                dat maect grote pine 
                dat es wreet in lijden 
                want het beroeft saechtmoedicheyt
                ende brinct den mensche in eewich leyt 

die derde goddelijcke gave die de ziele ciert  dat es goddelijcke const ende wetenheyt  sy ciert de twee vorste gaven  dat es vreese ende goedertierenheyt  ende es een  overnatuerlijc licht ghestort inde redelijcke cracht der zielen  op-dat de mensche een seedelijc leven volvoere na der hoochster volcomenheyt  ute deser const comt gherechte besceedenheyt  want de mensche overmids ghelove ende minlijcke vreese des viants joc  dat es de sonde  afgheworpen heeft  ende overmids oetmoedicheyt ende ghehoersamheyt sijns eyghens willen verteghen hevet  gode onderdanich te sine ende sijn joc te draghen in allen doechden  dit ciert inden wille der tornigher cracht  ende overmids goedertierenheyt ende compassien ende mildicheyt der evenkersten bi te stane in alder noot  inden werken der ontfermherticheyt  dit ciert echter den wille nader begherlijcker cracht  maer besceedenheyt in allen dienste  welcken tijt  waer-omme ende wien  ende hoe veel oft hoe luttel  ende in welcker wise men yeghelijcs pleghen sal  dat es besceeden te sine in allen dinghen  dat ciert dat verstaen nader redelijcker cracht  dese besceedenheyt es eene cierheyt ende eene volmaecheyt alle der sedelijcker doechden  ende sonder haer en mach gheene doecht gheduerich bliven  want si es moeder der doechden  sy doet den mensche merken welc si de eere gods ende welc si de noodt ende dat profijt sijns evenkerstens  ende hoe hi elcken ghenoech sal sijn  hier-ute comt bekinnisse sijns selfs  dat es dat hi proeft ende merct dat hi gode dicke ghebreect in eeren  in reverencien  in love  in weerdicheden  ende in ghewarighen dienste van oetmoedicheden  ende dat hi sinen naesten dicwil ghebreect overmids lauheyt der minnen ende roekeloesheyt  hier-ute comt meshaghen sijns selfs ende alle sijnder werke ende een bedroeven  want hi bekint dat hi gode noch niemende recht en doet  dit doet dat de mensche luttel van hem selven houdt ende van al sinen werken  bekinnisse ons selfs doet ons proeven ende merken wanen wij comen sijn  ende waer wij sijn  ende waer wij henen selen  wij comen van gode ende sijn in een alinde  want minlijcke begherte wilt altoes te gode  daer-om es sij altoes in alinden  wij sijn naden lichame van buyten in menichvuldeghe pine van honghere  en dorste  van couden  van  hitten  van siecheden  van menigherande ghebreken  wij sijn van den viant ende oec vanden menschen dicwil swaerlijcke gheproeft ende becoert  alle dese dinghe leert goddelijcke const te bekinnen  dat hem de mensche niet en verwane noch en verblide in verganckelijcke dinghen noch in allen sinen werken  maer dat hij hem bedroeve  want hij een onnutte knecht gods es ende een ghebreclijc creatuer in allen duechden  dit es dat hoochste inder gaven goddelijcker const  dit sijn die-gheene daer cristus af spreect   salich sijn de bedroefde  want sij sullen ghetroost werden   die hem bedroeven om haer ontbliven inden dienst gods ende inde eere gods  nochtan dat sij al doen dat sij gheleysten moghen  dat comt van minnen ende van trouwen die sij te gode hebben ende ter duecht  al wrachten sij alle de doechde die je ghewracht worden  het dochte hem te luttel  want dien sij minnen onnen sij meer eeren ende dienst dan alle menschen gheleysten moghen  dit sijn de zalighe bedroefde  want sij selen ghetroost werden inden eewighen rijcke ons heren  dese menschen sijn wel ghelijc den inghelen inden derden chore  ende sijn haer ghesellen ende behoren te haren chore  die inghele heeten doechde ofte crachte  beyde moghen sij wel heeten  dy heten doochde  want sij claerder sijn na besceedenheyt dan de ij nederste chore  daeromme hebben sise te wisene ende te verclaerne in alle haren werken  want sij hebben die const der besceedenheyt claerder dan die andere  sy moghen den menschen verclaren met haren lichte ende met insprekene in beelden ende in ghelijcken  ende sij hebben wel gheestelijcke wandelinghe met den menschen die hem ghelijc sijn in goddelijcker const ende in claerder besceedenheyt  sy heten oec crachte  want sij ghebieden die ij nederste chore waer sij willen  daert orborlijc es  ende sij sijn de overste inder nederster iherarchien  ende eene volmaecheyt der iij chore  ende sij sijn de overste die sedelijc leven te berechten hebben  die mensche die vol es goddelijcker const ende besceedenheyden  die es ghelijc gode na goddelijcker natueren  ende oec na menschelijcker  natueren  na goddelijker natueren  want hi es met sijnder eewigher const ende besceedenheyt neder-ghekeert aensiende alle creatueren  ende cierende ende ordinerende hemelrijcke ende eertrijcke ende al dat daer binnen es  na gherechter besceedenheyt ende na yeghelijcke creatueren nootdorsticheyt  ende hij es yeghelijcken mensche antwordende in al sinen werken ende in al sinen levenne  na alle der wisen dat hij hem toevoeghende es  ende hi verclaert den mensche van buyten ende van binnen  na alre wijs dats de mensche ontfanckelijc es  cristus na menschelijcker natueren was vol godlijcker const ende besceedenheden  want hij heeft in al sinen leven ende in alle sinen werken gherechte besceedenheyt ghehouden  die dese gave godlijcker const ende besceedenheyt aldus volbracht heeft  die hevet gheciert ende verclaert dat derde element  de locht  dat es de redelijcke cracht inder zielen  met sunderlingher claerheyt  die redelijcke cracht die doersceenen es met lichte goddelijcker const  die es eene cierheyt der eerden  dat es der tornigher cracht  omme-dat sij de nederste cracht es die den mensche neder-ghedruct hevet in oetmoedicheyden ende ghehorsamheden  ende sij es oec ene cierheyt der watere  dat es der begherlijcker cracht  die den menschen vloeyen doet inden werken van ontfermherticheden  dese locht der redelijcker cracht es gheciert met menigherande voghelen  die voghele  dat sijn bescheeden werken  selcke voghelen wandelen opder eerden  ende selcke vlieten inden watere  ende sulcke vlieghen inder locht  ende sulcke vlieggen in dat overste der locht tot bij bij den viere  die inder eerden wandelen  dat sijn diegheene die met eertschen goede na besceedenheden mildelijc den armen dienen  die sijn alder-orborlijcst den menschen na den lichame  men sal oec vlieten inden watere in allen inden van eertrijcke  dat es met compassien ende met ontfermicheden in alre menschen noot  die sijn alder-orborlijcst in gheestelijcker hulpen na der zielen  men sal oec vlieghen inder locht der redelijcker cracht  dat de mensche hem selven aensie ende proeve in al sinen werken ende leve na besceedenheyt  dese es alder-orborlijcst hem selven  men sal oec vlieghen boven de locht der redelijcker cracht tot in dat vier der minnen  ghelijc  den aer  dat es  alle werken ende alle doechde opdraghen met groter begheerten ter eeren gods  die sijn alre-hochste voer gode  aldus sijn de iij crachte der zielen gheciert met goddelijcken doechden  dat es  de tornige cracht met minlijcker vreesen ende met oetmoedicheden  ende met ghehoorsamheden ende al verteghen eyghenden  de begherlijcke cracht met saechtmoedicheden ende met goedertierenheden ende met compassien ende met miltheyden  die redelijcke cracht met conste ende met besceedenheden ende met ordinancien alre dinc in wetentheyden  dese doechde  aldus volbracht  dit es een volcomen werkende leven  ende een ghereetscap tot allen duechden ende tot allen goddelijcken gaven  op-dat de mensche dese goddelijcke gave der const besitten moghe met alle der besceedenheyt diere af comt  soe moet hij hebben
                een ghesaedt ghemoede
                in groten spoede 
                wel gheordent in vreedsamheyt 
                ende altoes effene draghen
                scelden  vloeken  claghen 
                yeghelijcs menschen wonderlijcheyt 
                alle dinc te rechte versinnen 
                ende sonder twifel claer bekinnen
                wat te doene es na besceedenheyt 
                ende gheven ende nemen 
                ende alle dinghen wel regeren 
                dats leven in ghewaricheyt 
                altoes hem selven merken
                ende alle sine werken 
                dat es leven in bekinlijcheyt
                dat hy gode noch den mensche recht en doet 
                ende altoes levet in ontspoet 
                soe proeft hij sine ghebreclijcheyt 
                daer-omme sal hy hem meshaghen
                in gherechter nederheyt 
                ende met droever herten claghe
                altoes sijn ontblevenheyt 
                aldus selen wij de duechden draghen
                met gherechter edelheyt 

viere dinghen hinderen den mensche  dat hij niet en besidt die gave der const inder hoochster volcomenheyt 
                in duechden grote begerte
                sonder besceeden merken
                hindert const ende wetenheyt 
                onlede van herten
                in duechdelijcke werken
                vergrovet de besceedenheyt 
                dien sine duecht behaghet
                ende ontbliven niet en claghet 
                hem ghebreect bekinlijcheyt 
                die inder werelt levet
                 ende cleyn verlanghen hevet
                te comenne uter alindicheyt 
                dit es ontbliven 
                maer niet verdriven
                die gave der consticheyt 

                nu willic u leeren
                viere dinghen die verkeeren
                ende verdriven duechdelijcheyt 
                een tornich ghemoede
                wallende in woede 
                dat beroeft de consticheyt 
                vreeselijc gheberen
                ende vloeken ende sweerren 
                dat es ombescheedenheyt 
                die vele van hem selven houdet
                ende niement duecht en ghetrouwet 
                dat es onbekinlijcheyt 
                dien de werelt ghenoeghet
                ende omme sonde niet en droevet 
                dat eest dat inde helle leydet 

 die vierde goddelijcke gave die de ziele ciert  dat es gheestelijcke stercheyt  ghelijcker wijs dat de iij eerste gaven cieren ende ordineeren ende volmaken den mensche van buyten ende van binnen in eenen werkenden levene  alsoe ciert dese gave den mensche van buyten ende van binnen in eene begheerlijcken leven  gheestelijcke starcheyt verheft dat ghemoede boven alle tijtlijcke dinghen ende toent der redenen die eyghenscap der persone  die moghentheyt des vaders  die wijsheyt des soens  die goede des heylichs geest  ende ontfunct de begherte met eender ghevoelijcker liefden  also dat de memorie haer van allen dinghen ledicht ende ontcommert  ende de redene de ewighe waerheyt in al haer werken aensiende es  ende de begherte met ghevoelijcker liefden inde goetheyt gods haer altoes druckende es  ende dan alle die crachte der zielen inwendich ende uutwendich in dat ghemoede optrect ende vereenicht  also dat hij onachsam wert alle dies dat inde werelt es  ende dattene gheene creatuere dwinghen noch letten en mach hij en moghe hem der goeden gods offeren also dicke alse hij wilt  hier-omme es hij vrij ende onghevaen van allen cratueren  ende daer-omme es hij sterc  want hij eertsche dinghen verwonnen heeft  ende alle sine crachte der zielen vereenicht ende opgherecht heeft elcke in hare werken  ute deser stercheyt ende uut deser begheerlijcheyt comt loven  eeren  devocie  innich ghebet met monde ende metter herten  met meyninghe  met ongheveinsde werken  hier-met wert ghemeerrent die ghevoelijcke begherlijcheyt  want die voerworp  die eewighe waerheyt  die grondelose goede ende mildicheyt es soe ghenoechlijc aen te siene  dat alle-weghe meedert die begheerlijcheyt  ute deser begherten ende uut desen aensiene werdt de lijflijcke herte des menschen ghewondet  ende ghevoelt quetsueren ende wee van binnen in elcken toekere  ende soe hij dickere hem selven toekeert  soe die wonde meer verseert  bi-wilen comt soe grote soeticheyt ende troost van  binnen  dat hy hem hoe ghelaten en weet  hem dunct dat al de werelt ghevoelt dat hij ghevoelt  hier-af comt jubileren  want hij hem hoe ghelaten en weet  bij wilen alse hij in heimelijcke steden es  want god en wilt sinen vrient niet scenden   zoe comt dat ongheduer soe groot van buyten ende van binnen  dat de crachte ende alle de lede soe grote welheyt hebben  dat hem dunct dat hem dat herte breken sal 
                hier-af comt dronckenheyt ende rasen 
                aldus doet gode sine vriende dwasen 
                dat hem uten speele gheet 
                ende dat hij dicke criten moet 
                alsmenne daer noept daer hijt versteet

ofte in eenen bloten inkere in eenen wederblicke goddelijcs lichs  ute al desen werken comt eene grote begherte gode ghenoech te sine in elcker duecht  dit werct de gave goddelijcker stercheyt  dit sijn die-gheene daer cristus af spreect   salich sijn die gheestelijcken honger ende dorst hebben omme die gherechticheyt   dit es gherechticheyt  verleedicht ende ontcommert te sine van allen cratueren  ende opgherecht te sine met meninghen  met begherten  met ziele  met live  met oghen  met handen  ende met al datmen gheleysten mach  om gode lof ende ere te ghebieden in tijt ende in eewicheyt  ende gheene ghenoechte daer in soeken  want dat maect tweevuldicheyt ende hindert de gherechticheyt  maer hij en es nummermeer sonder grote ghenoechelijcheyt die aldus leeft in minsamheyt  die aldus dese goddelijcke gave gheestelijcker starcheyt volbracht heeft  die es wel ghelijc den inghelen inden vierden choor  ende es haer gheselle ende behoort te haren chore  die heeten potestate  dat sijn moghende ende gheweldeghe vorsten vore den trone der triniteyt  sy sijn altoes sonder  onderlaet opgherecht met allen hare crachten in groter begheerlijcheyt  ende sij sijn haers selfs gheweldich aene te scouwene die triniteyt  alle die-gheene die hem ghelijcken in opgherechter begherlijcheyt  die moghen sijn verclaren in aenghevoechder minlijcheit  sy moghen oec ghebieden den iij nederste chore der eerster iherarchien  want sij meer bernen in minnen  sy sijn oec claerder in bekinnen dan die dat werkende leven te regeerne ende te ordinerende ende te berechtene hebben  dit sijn die-gheene die altoes sonder onderlaet loven met al haren crachten  dit es hare alder-hoochste daet  sy moghen oec den viant bedwinghen  dat hij den mensche niet en hindert na sine verkeerde begheerten  die mensche die gheestelijcke stercheyt heeft  hij es gode ghelijc na godlijcker natueren ende oec na sijnre menscheyt  na goddelijcker natueren  want de memorie des vaders scout sonder onderlaet ane sine grondelose wijsheyt  dat es sijn sone  ende die eewighe wijsheyt  die sone  scout sonder onderlaet ane die eenicheyt der vruchtbarigher natueren der vaderlijcheyt  ute desen scouwenne der ij personen met eenre wijsheyt  dat es die sone  soe vloeyt die grondelose minne  dat es die heylighe gheest 
                die minne bindet te gadere
                die ij persone in eenicheit 
                ende altoes es daer honghere
                der ij persone in minlijcheyt 
                die hongher dat es begheerren
                altijt vloeyen in eenicheyt 
                ende sonder onderlaet ghebeeren
                inder hogher triniteyt 

cristus  na menschelijcker natueren  was ende es met allen crachten sijnder zielen ende sijns lijfs  ende met allen sinen sinnen  ende met alle sinen leden  opgherecht in begheerlijcheden  in alle sinen werken ende in alle sinen levene meinde hij ende sochte die eere sijns vaders  ende loofde ende dancten in weerdicheden 
                hi verteech sijns selfs te male 
                dat was grote oetmoedicheyt 
                hy woude onse scout betalen
                ende pleghen der gerechticheyt 

die dese godlijcke gave gheestelijcker stercheyt aldus beseten heeft  die hevet dat vierde element gheciert  dat vier  dat es vriheit des willen  met edelen doechden  dat element des viers es eene cierheyt alle der elemente  ende dat vier es dat edelste element  ende het wilt altoes opwert van natueren ende van edelheden  ende het es van subtilen werken in allen creatueren  ende het es wel ghelijc der vrijheit des willen  die gherenen es met der gaven goddelijcker stercheyt  want si wilt alle-weghe opwert berren in groter begherten  ende dat hevet die ziele vander gaven gods  dat sij gheen ghenoechlijc ghedueren hebben en mach van allen creatueren die leven inder tijt 
                nu laetse berren metten viere 
                opgherecht in begheerlijcheit 
                soe moghen si de duechden cieren
                in gherechter weerdicheyt 
                soe en machse niement calengieren 
                want sij es gheraect in edelheyt 

op-dat dese mensche dese gave besitten moghe in hogher weerdicheyt  soe sal hij hebben
                dat ghemoede verheven
                boven alle die leven 
                op-gherecht in innicheyt 
                die goede gods te aensiene 
                al onghelijc te vliene 
                dat es gheestelijcke starcheyt 
                gode emmermeere
                gheven lof ende eere
                met gherechter ernsticheyt 

                die comen es te hove 
                altoes sal hy loven
                met groter begheerlijcheyt 
                begherte maect de wonde
                int herte ende onghesonde 
                ende brinct ongheduericheyt 
                die hem regeren conde
                tot dat hem god verbonde 
                hij leefde in rechter edelheyt 
                altoes in hongher leven
                omme gode ghenoech volgheven
                lof eere ende weerdicheyt 
                dat es dat regeren 
                ic en caens niet badt gheviseren 
                omme in te gane in salicheyt 

                viere dinghen sijn die letten
                den mensche  ende ontsetten
                in gheestelijcker stercheyt 
                in ledeghen ghemoede
                 te soekenne vremde spoede
                hindert gheestelijcke stercheyt 
                soeticheyt ende smake 
                dat sijn vremde saken 
                te soekenne met begheerlijcheyt 
                ghenoechte soeken ende begheren 
                daer-af comt menich deeren 
                het hindert de innicheyt 
                die in cleynen hongher leven 
                die sijn verre ontbleven 
                sy en moghen niet volgheven
                volcomene gherechticheyt 

                nu willic u bescriven
                viere dinghen die verdriven
                ende benemen geestelijcke stercheyt 
                onledicheyt van herten
                met verkeerden werken 
                dat berovet inicheyt 
                die nie en quam te hove 
                hij en weet van gheenen love 
                want hem ghebrect begheerlijcheyt 
                hij es onghewont van minnen
                van buyten ende van binnen 
                daer-omme leeft hij in nidicheyt 
                die sonder hongher leven 
                sy en moghen niet ghenesen 
                dat es hongher in begheerlijcheyt 
                die dit wilt overlesen 
                hij vindt hier wel bescreven 
                hoe dat es verdreven
                hongher der gherechticheyt 

noch sijn hoogher doechde ende gheestelijcker werke  die comen uut deser godlijcker gaven gheestelijcker stercheyt  alse dese hoghe gave dat vrie ghemoede ende alder zielen crachte op-verheven hevet in begherten  in love  in vriheiden  ende in aensiene die hoocheyt ende die wijsheyt ende die goede ende die mildicheyt ende die grondelose rijcheyt die vloeyt uut dier hogher eenicheyt  soe merct hij dat gode vele ghebreect loefs ende eeren ende werdicheiden  soe sie hij ane die creaturen die dolen in alindicheiden  daer-af comt inden mensche eene gheestelijcke compassie  dat hij proeft ende merct die scade der menschen  dat sij soe alindich sijn  ende soe groten rijcheyt ende eere ende weldicheyt besitten mochten  oft sij wouden ende siere hem toe voechden  ende gode soe eerlijc ende minlijc dienen mochten  ende dit algader verloren blijft  dat maect alsoe groten wee  dat nieman vremders becoren en mach  dan siet hij echter ane die grondelose goede gods   ende sine mildicheyt  ende sine compassie  ende sine ontfermicheyt  ende der alindegher menschen nootdorfticheyt  ute desen aensiene ende merkene springhet eene soe grote minne te gode  ende tot allen menscen ghemeinlijcke  ende oec  valt hem yemen in sine memorie  ende dan de begherte sonderlinghe wort gherenen tot dien mensche  ende hijs niet ghehindert noch verbeelt en wert in sinen opkeer te gode  soe steet hij tuschen gode ende allen menschen alse een middelaer ende een peysmakere  hier-ute comt innich ghebet  dat es soe sterc dadt onsegghelijcke dinghen vermach  want die goede gods toent haer zo milde ende soe rijcke ende alle menschen soe gheonstich ende soe uutvloeyende  dit maect den-gheenen die bidt soe coene  dat hem dunct dat hij al vercrighen sal dat hij beghert  nochtan en can hij niet ghebidden noch begheeren met eenwille noch met crighe  maer sijn wille sterft inde grondelose goetheyt gods  want hij bekint dat die minne die god tot den menschen heeft onghemeten es ende meeder dan alle menschen je ghegheven waert  diere grondeloser minnen ende mildicheden beveelt hij alle noot ende alle den orbore der heyligher kerstenheyt  soe siet hij ane die goede menscen ende die heylighen inden eeuwighen rijcke  hoe sij sijn doervloeyt met godlijcken gaven der gracien ende der glorien  ende hoe god uutstortende es ende vloeyende ghelijc der wilder zee met ombegripelijcker welden in alle die-gheene die sijns ontfanckelijc sijn  ende weder-hebbende es ende intreckende inde wilde see sijnre eenicheyt  sij en moghen niet ghedueren in hem selven omme den voerworp der eenicheyt  dit doet dese vloeyen ende weder-vloeyen in gherechter minlijcheyt  hier-af comt noch meeder honghere omme te volvoerne gherechticheyt 
                dit sijn de hoghe helde
                opgaende in edelheyt 
                het en salse niement scelden 
                si leven in ghewaricheyt 

 dit sijn die-gheene daer cristus af spreect   salich sijn die die hongert ende dorst na die gherechticheyt  want sy sullen ghesaedt werden   dat es hier in stervene haers willen in gods wille met soe groter vrouden ende vriheiden  dat si anders niet en kiesen noch en begheren noch en connen  dan gods wille in tijt ende in eewicheyt  sy selen oec ghesaedt werden inden eewighen rijcke gods  want daer sullen alle dinghen volbracht sijn in gherechter ordinancien  ende elcken sal sijn ghegheven na gherechter behoerlijcheyt inden hemel  inder eerden ende inder hellen  dit sal die heylighen saden  want sij sijn van gherechten wille  dese menschen die dese gheestelijcke stercheyt aldus volbracht hebben  sij sijn wel ghelijc den inghelen inden vijfsten choor  ende sij sijn haer ghesellen ende behoren te haren chore  die inghelen heeten princen  dat sijn hoghe vorsten  sij sijn veel hoghere dan die potestaten inden vierden choor  want die potestaten die staen op-gherecht met begherten te gode sonder onderlaet in sunderlinghen love  maer dese hoghe princen sij sijn oec opgherecht in meederen love ende in innicheyden  ende van minnen die sij te gode draghen  ende om te meederenne sinen lof ende sijn eere  want sijt niet volbringhen en connen na hare vierigher begheerten ende na sijnder ombegripelijcker weerdicheyt  soe dunct hem rechte ofte god onghelovet ende ombegheert bleve van hem ende van allen creatueren  dit doetse neder-keeren ende aensien die redelijcke creatueren  die alsoe wel sijn ghemaect ten love gods ende te sijnder eeren als sij sijn  soe sien sij die elindeghe menschen soe verblindt ende zoe verdoelt  ende soe onmachtich haers selfs ende al harer crachte  overmids de sonden ende hare verkeertheyt  daer-af comt inde inghele grote compassie ende ontfermen  ende minlijc toevoeghen  ende begheren dat god sine goede doe vloeyen  ende hijse optrecke van den vremden dinghen  op-dat hij gheloeft werde van allen creatueren  ende dat sij sijns ghesmaken in een eewich dueren  dit sijn de stercke vorste  want sij sijn opgherecht te gode  ende nedergheboecht ten creatueren  ende weder op-verheven  met den creatueren  sij moghen oec ghebieden den potestaten inden vierden choor  dat sij die menschen die opgherecht sijn verclaren ende behoeden dat sij bliven staende inden love gods  want die potestate sijn opgherecht  maer van dien nederkeeren en weten sij niet in selcker wijs  het es boven hem  daer-omme  die menschen die hem ghelijc sijn ende die beneden hem sijn in werkende levenne inde nederste iherarchie der inghele  die moghen sy verclaren ende behoeden ende bringhen te meederen goede  die mensche die gheestelijcke stercheyt volbracht heeft  hij es wel ghelijc gode na godlijcker natueren ende oec na sijnder menscheyt  na godlijcker natueren  soe siet god hem selven ane in alle sijnder rijcheyt  ende in alle sijnder overvloeeyelijcker verweentheyt  ende in alle sijnre goeden ende mildicheyden  soe siet hij ane die alindeghe vremde  die van hem ghekeert sijn ten armen vremden dinghen met verkeerden wille in eene onachsamheyt gods ende alle sijnder gaven  soe heeft god soe grote compassie ende ontfermen op die arme elendeghe  om-dat hij hem hem selven ende sine gaven niet gheven en mach  want sijere niet en rueken noch en willen 
                soe sticht hij op hem roef ende brant 
                op-dat hij werde van hem becant 
                selcken siecheyt ende selcken ghesonde 
                sulcken rijcheyt ende vele ponde 
                sulcken blijscap ende sulcken seer 
                ende sulcken scande emmermeer 
                op-dat sij hem mochten bekinnen
                ende haer salicheyt versinnen 
                dit doet hij al van trouwen ende van minnen 
                die hem dan willen keren
                tot haren gherechten heere 
                sy moghen de onduechde verdriven
                ende in sijnder minnen bliven 

dat ic alle dese wisen bescrive ende verclare  dat es om-dat ic prise sine grondelose wijsheyt ende sine grote ontfermicheit ende sine grote mildicheyt  noch heeft hij hem ghekeert tot den goeden menschen met sunderlingher minnen tot  yeghelijcken  na dat hij weerdich es  die eewighe wijsheit die aensiet de minnende opgherechte begheerten in hemelrijcke ende in eertrijcke  hoe dat sij toe-vlietende sijn met grooter druyst ende met innigher ernsticheit ende met gheheelen vergaderenden crachten in die hoghe eenicheyt  ende die grondelose minne ende mildicheit stort huer ute met al den rijcke  dat hij selve es  ende met sinen scatte sijnder gaven 
                die sceppen can  hij vate
                al vol alle sine vate 
                maer datmen scept dat es creatuere 
                daer-omme en connen si niet ghedueren 
                nochtans sceppen si alle-weghe ende drincken 
                maer sij en willens niet ghedincken
                dat sijt sullen moeten al betalen 
                eer sij moghen heenen varen 
                drincken oft sij moghen 
                men salse alte male beroven 
                die hellinc es een goet ghewin
                die den penninc brinct in 
                 daer-omme  al dat sij vercrighen
                dat en mach aen hem niet bliven 

want sij staen voer de eenicheyt  die meer eyscht dan sij betalen moghen  soe vlieten si dan weder in met al datsi gheleysten connen  ende ghesmaken eenicheyt  soe vloeyen weder die rivieren der gracien ende der glorien  ende yeghelijcken na sijnder eedelhleyt  dit vloeyen ende dit weder-vloeyen maect hongher in eewicheyt  in den invlietene met begheerten es de hongher  ende dat ghesmaken es inder eenicheyt  altoes ghevoelen si eenicheden  daer-omme es daer hongher in groter ghelosticheyt  cristus  na sijnder menscheyt  hadde de gave der gheestelijcker stercheyt inder hoochster volcomenheit  want hij was altoes opgerecht in vriheiden  in eeren  in love sijns vaders ende in groter begheerlijcheit   ende hij was ende es altoes neder-ghekeert tot alder noot der menschen ende tot alle sundeghe menschen  met groter compassien ende ontfermicheden  ende met innighen ghebede tot sinen vader om alder menschen noot  ende wie hem ghetrouwen dorste  hi ontfinghe al dat hij begheren mochte  ende hij was ende es soe minlijc ghekeert tot alle goede menschen  dat hij ons met hem selven coopen woude ende betalen  ende hij heeft ons ghegheven sijn vleesch te eetenne ende sijn bloet te drinckene  op-dat hij ons doerga ende doervloeye in lijf ende in siele ende in alle onse crachten  op-dat hij ons eete  dat es  dat hij ons altemale in hem trecken wilt dat wij hem besitten met begherlijcker liefden  soe mach hij ons weder besitten met doergaenden smake 
                dit es eeten ende werden gheeten 
                ic dar my dies wel vermeten 
                die minste gaept  hij werdt verbeten 

nu es cristus den wech ende onse middelaer  wie dat werdt van hem verbeeten  hij vliedt te male in enicheyt  want sijn begheren es onghemeten 
                wat wonder eest  al werden wij gheeten
                in sine grote begheerlijcheyt 
                dit eeten ende dit werden gheeten
                dat es hongher in gherechticheyt 
                dies willen wij pleghen al onse leven
                ende emmermeere in der eewicheyt 

die dese gave aldus beseten heeft  hij heeft gheciert dat vierde element  dat vier  dat es vrijheyt des willen  die ghelijc es den viere in iiij manieren  dat vier wilt altoes opweert van edelheyden sijnder natueren  ende overmids de crachtighe natuere des firmaments ende overmids de ordinancie gods soe werdet nederweert ghedreven  ende heeft een subtijl onghesichtich gheestelijc werken in allen creatueren  ende daer-af leven ende wassen ende werden onthouden levende alle creatueren in eerde  in watere ende in  de lucht  ende het blivet in sijnder stat boven andere elemente  ende es daer een verclaren ende verhitten ende vruchtbaer makende alle dies dat in eertrijck es  dese iiij manieren vindic in vriheyt des willen gheciert met gheestelijcker stercheyt  dese vrie wille  aldus gheciert  heeft af-gheworpen ende ontseghet dienst des viants ende alre creatueren in onduechden ende in ghebreclijcheyden  ende hevet dat ghemoede verheven ende alle de crachte der sielen gode te lovene emmermeer ende inder eewicheyt  ende hevet die eenicheyt beseten in eewigher gheduericheyt  ende hevet hem neder-ghekeert ane te siene alre menschen nootdorsticheyt in gherechter ontfermicheyt  ende in alle creatueren vruchtbaerheit te makene  daer hem dat ontblivet  dat es hem leet   ende hij es weder opweert blakende in groter innicheyt ghelijc den viere  dat al verbert ende al verslindt ende voert op in eenicheyt  dit es dat vier  ic laet u hier  daer es ghenoech toe gheseit 
                die dit aldus al
                besitten wille  hi sal
                woenen in begheerlijcheit
                onledicheit te vliene 
                die goede gods te aensiene
                ende sine rijcke mildicheit 
                te aensiene die creatueren
                die hem ter werelt voeghen
                in groter alindicheit 
                dat si gode niet en loven
                met al dat si vermoghen 
                dats grote ontfermicheit 
                dat hem die welde ontblivet 
                si drincket ende si spijset
                ende maect verweende dronckenheit 
                men sal gode aenbeden
                dat hi hem doe gheneede 
                ende late vloeyen mildicheit 
                op-dat si hem bekeeren
                met love ende met eeren 
                ende weder-vloeyen in eenicheit 
                die in honghere leven 
                die sijn wel ghenesen 
                ja  in honghere om gherechticheit 
                die hem vindet in desen
                dat es hier ghelesen 
                hy mach seker wesen
                dat hi es verreesen
                in dat hoochste gheestelijcker starcheit 

                noch willic u leeren
                vier dinghen die hem henderen seere
                te besitten die gave der starcheyt 
                die goede gods niet te merken
                noch der menschen verkeerde werken 
                dat es ombekinlijcheit 
                dat si zoe verdolen
                ende hem god blivet verholen 
                die dies niet en ghevoelen
                hebben cleene ontfarmicheit 
                dat si hem bekeeren
                gode te loven ende te eeren 
                die dat van herten niet en begheeren
                si sijn te slap in minlijcheit 
                die met cleindere begheerten leven 
                die en sijn niet hoghe verreesen 
                dat merkic wel in desen 
                si hebben luttel honghericheit 

                nu willic u vertrecken
                vier dinghen die beletten
                ende beroven alle duechdelijcheit 
                 gods noch der menschen achten 
                dat es scande ende lachter
                ende verblende demsterheit 
                dat si hem te gode niet en voughen
                daer die vloeden vloeyen 
                die daer-omme niet en bedroeven
                die sijn zonder ontfermicheit 
                die hem niet en bekeeren
                te lovenne haren heere 
                ende dat van niemen en begheeren 
                dat es haet ende nidicheit 
                die sonder hongher leven
                omme ghenoech volgheven
                al dat eyscht gherechticheit 
                si en sijn noch niet verreesen
                 dat proeve ic wel in desen 
                in gheestelijcke starcheit 

die vijfste godlicke gave die die ziele des menschen ciert  dat es den raet gods  want die mensche overmids die goddelijcke gave gheestelijcker stercheit opgherecht is te gode met love ende met innicheden  ende neder-ghekeert es tot den zondighen mensce met compassien ende met ontfermicheden  ende weder opgherecht is met begheerten ende met ghebede te gode dat hi der elindegher ontferme ende hem gracie gheve dat si bekeeren te sinen love  ende om dit te vercrighene ende om gode te lovene  so wast een honghere  ende eene minne  ende een begheeerte  want god toent hem soe milde ende zoe rijcke  ende soe minlijc  ende zoe vol weelden ende ombegripelijcker vrouden ende soeticheiden  dit siet hi al inder eyghenscap des heilichs gheest  want die heilighe gheest es die onghemetene minne  alse die minsche  dat bekint dat die minne grondeloes is  soe weet hi wel dat hare dese eyghenscape volghen moeten  want grondelose goede es vol grondeloser duechden  dit merken ende dit aensien ende dat gevoelen dat die mensche heeft van minnen ende oec van al dien godlijcken gaven die god in hem ghestort hevet  soe merct hi wel dat gode alle uren zonder onder-laet vloeyende is met hem selven ende met al sinen gaven  aldus wert die mensche ongheduerich van minnen  ende en mach hem niet onthouden  maer hi moet wedervloeyen met alle sinen crachten in die ombegripelijcke goede  ende in die hoghe triniteit  ende in die verweende eenicheit  also verre alse hijt gheleisten mach  soe valt hi weder in een begheeren ende in een vloeyen in de-selve eenicheit  daer ontsprinct die gave godlijcs raets  dat es een gherinen ofte een roeren in die ghedachte des menschen  dat comt vanden eewighen ghebaerne des vaders  dat hi sinen sone ghebaert in die hoghe ghedachte  dat is boven redene  in dat wesen der zielen  van dien gherijnne wert sie zoe edel ende soe overnatuerlijc  nochtans en canse niet begripen noch verstaen wat dat si dat si ghevoelt  nochtans soude sijt overgherne weeten  maer zoe sirre meer na siet  sooet hare min besciet  dit es een zonderlinghe weerken des vaders in de ghedachte der sielen  ende dit hevet si vercreghen daer-met dat sie haere soe minlijc ende met soe groten hongher der begheerten hevet ghedruct in die hoghe eenicheit hare ghedachten  niet also dat dat si die eenicheit godlijcker natueren  daer die vader ute barende is sinen sone  ende daer hi hem in besit in sijnder vroechtbarigher natueren  ende daer die persone sonder onderlaet in cracht der minnen weder invlietende sijn met onghemetender minnen  die eenicheit en ghevoelt si niet na godlijcker wise in desen grade  want zoe viele si in onwisen ende ghebrukelijcker minnen  maer si ghevoeltse na creatuerlijcker minnen  ende dat en is niet so hoghe  want het is eene ghelijckenisse godlijcker eenicheit ende maect  ongheduericheit  ute dien gherijne der zielen ende uut dat die sone gheboren wert  die eewighe wijsheyt  so comt een claer licht in dat verstannisse der zielen  ende verclaert ende verlicht die redene met zonderlinger claerheyt  dat licht dat gheeft die wijsheyt gods  omme ghelijcken ende omme verclaren ende omme verheffen dat verstannisse der zielen  dit licht ende dit verclaren ontfeet die redene  also dicke als si haer oprecht ende indruct in die eenicheit met gherechter begheerlijcheit  nu soude dese verlichte redene gheerne weten wat haer lettet  dat si in die eenicheit die haer alsoe ghenoechelijc is niet ghedueren en can  ende wanen dat dat gherinen comt  ende wat dat gherinen si  soe merct si vele nauwer  ende vindet inden gronde der ghedachten rechte als eene adere eender levender fonteynen  wallende ute eenen levenden vruchtbarighen gronde  die gront dat is die eenicheit gods ende eyghendom der persone ende oerspronc der zielen  want die gront is vruchtbaer ende beghin ende inde alder creatueren  die wallende adere  dat gherinen  dat is soe wonderlijc  ende den verstannisse zoe ghenoechlijc  ende den wille soe minlijc ende soe zonderlinghe begheerlijcs  dat die ziele valt in ongheduericheden ende in woede van minnen ende in groter begheerlijcheit  soe merct si echter wat hare letten mach  dat si niet ghedueren en kan noch in gode noch in haer selven  soe wilt si dat rijcke harer zielen versien van boven tot beneden  soe wert redene sonderlinghe snel  soo merct si dat overste  daer si haer in ghedruct heeft in die eenicheit harer ghedachten  daer die iij overste crachten in ontspringhen ende haer beghin nemen ende haren wederkeer doen in eenicheden  daer levet dat gherinen  die wallende adere der godlijcker fonteynen  ende dit is die vonke der zielen  ende is een wal daer alle godlijcke gaven na weerdicheit ende na opclimmen der duechden in ghegheven werden  nochtans blivet si ombekint in desen grade  anders dan datmen heeft een ongheduerich minlijc ghevoelen in derre ghensteren  maer die inden werkenden levene sijn  die en ghevoelender niet na dier hogher wijs  nochtans alle haer  goetwillicheit ende al haer minne ende al hare duechde werden levende ende behouden leven in deser voncken  maer dat sire niet en ghevoelen na dier hogher wijse  dat comt daer-af dat si te neder sijn inden rijcke der zielen ende in begheerlijcheyden  want het is een inhanghen gods in dat overste der zielen  na dat die ziele begrijpt ende ghevoelt  zoe eest creatuere  maer na dat sijs niet begripen en can  soe eest god  ende dat maect ongheduer  hier blivet die ziele altoes in eenicheden in hare memorie uutvlietende met den crachten in werkelijcheiden  ende in-blivende na eyghendom der crachten in eenicheiden der ghedachten  nochtan soude si gherne volghen diere honich-aderen doer die eenicheit  op-dat si vonde die levende fonteyne daer die adere uutvloeyende is  maer so si meer daer-na steet met begheerten  so si ongheduerigher wert ende meer woeds van minnen ghevoelt  want creatuerlijcke begheerte en mach gode niet verhalen  want si werct in wijsen met ghescapenen lichte ende met creatuerlijcker minnen  daer-omme blivet si altoes in woede van minnen in desen grade  ende dat is een eedelheit ende een hoech ghelijc der triniteyt  alse si siet dat haer niet en bescietet  maer altoes pine verloren  soe wert die hoghe memorie dinckende omme dat rijcke der zielen al dore ende dore  ofte daer yet in ghebrect te ordineerenne ende te regerenne  so sindet si twee boden neder inden rijcke der zielen  deen dat is verlichte redenne  die verclaert is van godlijcker wijsheit  die ander bode is snelheit  die ghejaecht ende ghedreven wort vanden gherijnne des vaders ende vanden woede der minnen die inder zielen is  snelheit doet haesten dat rijcke dore  overmids den heere diene sendt  ende overmids diene driven  dat es godlijc gherinnen ende woet van minnen  verlichte redene gheeft nauwe merken  want si dient der eewigher wijsheit  soe loept snelheit ende verlichte redene te gadere inden rijcke  ende regeren ende ordineren alle dinc  soe vinden si grote armoede ende grote breke van duechden  ende dat rijcke al woeste van cierheyden edelre werke  die redenne sy maecht merken  maer si en hevet niet te ghevenne  soe loepen  si weder op in die eenicheit  ende toenent ende claghent der hogher minnen  die leecht in woede van ongheduer omme haers gods te ghesmakenne in volcomenheiden  maer als die minne verneemt dese boetscap  dat daer so groten ghebrec es van goede ende van cierheiden der duechde  soe neempt si beide haer dochteren ontfermicheit ende meldicheit  ende haer ghesellinne verlichte redene  ende hare alder knecht dat is snelheit  ende lopen te gadere inden rijcke der zielen neder  die verlichte redenne regeert ende ordineert alle dinc in gherechticheiden  ende die minne ghevet alle dinc in mildicheiden ende si ontfermt alre noot in ontfermicheden  aldus heeft die mensche al dat rijcke der zielen gheregeert ende gheordineert in redelijcheiden  ende alle noot aensien in ontfarmicheiden  ende alle behoevende ghegaeft in meldicheiden  ende met minnen dat rijcke beseeten in eenicheiden  diet heetet een begheerlijc leven in ghewaricheden  ende het is den rade gods ghevolcht in edelheden  dit es gode ghemint van alder zielen  dit sijn die-gheene daer cristus af spreect   salich sijn die ontfermhertige  want si zullen der ontfermherticheit na-volghen   dese sijn recht ontfermhertich  want si werden ghedreven van gode ende van godlijcker minnen op ende neder in dat rijcke der zielen te ontfarmene alre noot  ende si sijn der ontfermicheit gods na-ghevolcht tot in die eenicheyt  daer si niet voerder en connen comen  dese menschen sijn wel ghelijc den inghelen inden sesten choer  ende si behoren te dien chore ende sijn haer ghesellen  die inghelen heten dominaciones  dat es heerscap  want si hebben heerscapie boven die vijf chore der inghelen  ende si verclaren ende ordineeren ende regeren alle de ordenen der inghelen ende der gheest die beneden hem sijn  want si sijn meer verclaert ende bat verciert met doechden dan die ander sijn  ende si hebben gheestelijcke wandelinghe met dien menschen die hem ghelijc sijn in duechden ende in claerheden van leven  ende si beweghen den hemel tot alre creatueren nootdorft  die in eertrijcke sijn ende inden  watere ende inder locht  dese menschen sijn oec ghelijc diere hogher vrochtbarigher natueren gods  want die eedel natuere  die eene principale sake es alder creaturen  die es vruchtbaer  daer-omme en machsi niet ghedueren in die eenicheit der vaderlijcheit overmids dat gherinen der vroechtbaerheit  si en moet sonder onderlaet baren die eewighe wijsheit  dat es die sone des vaders  altoes sonder onderlaet es die soen goids gheboren  ende wert gheboren  ende blivet ongheboren  nochtans eest al een sone  daer die vader sinen sone aensiet  die eewighe wijsheit  ende alle dinc inder selver wijsheit  daer is hi gheboren  ende es een ander persoen dan die vader  want nu die vader met dier selver wijsheit siet den-selven sone ane  daer wert hi gheboren sonder onderlaet  ende want die vaderlijcheit altoes blivet vruchtbaer  daer es hi ongheboren  daer die natuere vruchtbaer is  daer es die sone inden vader ende die vader inden sone  ende daer die vader barende es sinen sone  daer es die sone vanden vader  daer die vader sinen sone aensiet ende alle dinc inden sone  daer es hi gheboren  ende dit es al een sone  ute der vrucbariger natueren  dat es die vaderlijcheit  noch ute den ghebaerne des vaders sinen sone  soe en vloeyt niet die minne  dat es die heilighe gheest  maer uut dien dat die sone gheboren es een ander persoen vanden vader  daerne die vader aensiet gheboren ende alle dinc in hem ende met hem  alse een leven alre dinc - ende die sone weder den vader aensiet barende ende vruchtbaer  ende hem selven ende alle dinc inden vader  dit es sien ende wedersien in eender vruchtbarigher natueren   hier-af comt eene minne  dat es die heilighe gheest  ende es een bant vanden vader tot den sone ende vanden sone tot den vader  ende van dierre minnen werden de persone omvaen ende doregaen ende wedervloeyt in die eenicheyt  daer de vader ute baerende es zonder onderlaet  nu  al sijn si wedervloeyet in eenicheit  daer en es gheene gheduericheyt om der natueren vruchtbaerheyt  dit baren ende dit weder-vlieten in eenicheyt   dit es dat werc der triniteyt  aldus es daer drieheyt der persone ende eenheit der natueren  in dier drieheyt werct god alle sine werken  ute der eenheit es dat baren ende dat wedervlieten der persone in hongher van minnen ende in groter begheerlijcheit  nochtan en is daer gheen ghedueren  want die eenicheit es vruchtbaer ende eyghendoem der persone  ende daer-omme es si dat overste der wijsen ende beneden der onwijsen  ende si en es niet die ghebruykelijcke salicheit gods in deser wijse  want dese eenicheit leghet in vrochtbaerheit der natueren  ende daer-omme en es daer gheen ghebruykelijc dueren  want die gebruykelijcke salicheit gods leghet in onwisen  ende in ontvlotenheyden der persone na persoenlijcker eigenscap in dien wijselosen wesene gods  want dese hoghe natuere es vol eewigher wijsheit ende goede ende meldicheit ende grondeloese minne ende ontfermicheit  soe keert hem neder die vader der moghentheit  ende aensiet al dat hi ghescapen hevet met wijsheden  ende oordineret ende regeret met besceedenheden  ende voeghet tot hem met minnen  ende druct in eenicheiden alle dies weerdich sijn in duechdelijcheiden  dese menschen die dese gave godlijcs raets in desen grade volbracht hebben  die sijn cristum ghelijc na sijnder menscheit  drie manieren van menschen vindetmen die ghelijc sijn der hogher triniteyt goids ende sijnder werdigher menscheit  die eerste sijn ghelijc natuerlijc ende onvolcomen  die ander overnatuerlijc ende volcomen elc in sinen grade  die derde sijn ghelijc ende sijn salich elc na der edelheit sijnre verdienten  dat eerste naturlijcke ghelijcke ende onvolcomen  dat sijn alle die menschen die duechde werken sonder een driven des heylichs gheest ende sonder godlijcke minne  dat sijn alle die-gheene die met vremder meyninghen goede werke werken  ofte om tijtelijc ghewin  oft om eenighe waeromme die god niet en is  ofte die onghelovich sijn  ofte die in eenighen punte contrarie sijn der heiligher kercken ofte den sacramenten ofte den gheboden  wat ghelike dat si bewisen oft wat groter werken  datse werken  si en moghen niet sijn volcomen ghelijc sonder die gracie gods  al ware oec dat sake dat si  overmids ledicheit ende ontcommertheit eertscer dinghen  ende overmids claerheit natuerlijcs verstans  ende overmids inkeer hare crachten tot haren wesenne  dat si ghevoelden die natuerlijcke gheneychtheit die die ziele hevet in haer beghin  want al dat ghescapen is hanghet in sijn eyghene sake alse in sine eyghene ruste   ende si hem dan indructen in hare wesen in verlorenheyden ende in niet-werkene noch van buyten noch van binnen  dat is  noch in minnen noch in kinnessen   dat es al verloren tijt  want si sijn onghelijc  want die gheest gods noch godlijcke minne en es niet ledich  noch in gracien noch in glorien  daer-omme en comen si boven hem selven niet  maer dat si ghevoelen dat es die natuerlijcke gheneychtheit die si hebben tot haren beghinne  dat es god  nu en mach niemen godlijc ghebruyken smaken  hi en si ghelijc cristo ende der heyligher kercken  dat hi overmids ghelijcheit vereenighen moghe  want dese menschen niet en sijn volcomen ghelijc  daer-omme willen si rusten pleghen ende werke der duechde vertijen  want si meynen hem selven in al haren levene  ende si wanen grote gheeste sijn  omme-dat si haers gronts ghesmaken ende onwisen ghevoelen  maer worden si uutghedreven overmids die gracie gods tot allen duechden in godlijcker minnen  ende weder inghetrocken overmids ongheduer ende woet van minnen  ende overghehaelt overmids ghebrukelijcke minne in dat overwesen gods  datse sijns ghesmaecten na godlijckerwijs  soe souden si in allen duechden leven ghelijc cristum ende den heilighen  ende souden ghelijc sijn inder wisen  ende inhanghen met ghebrukelijcker minnen sonder onderlaet inder onwisen  dat ander ghelijc dat es overnatuerlijc ende es volcomen  elc in sinen grade  dat sijn alle die menschen die beweeghet werden vander gracien gods ende van godlijcker minnen  datse de zonden laten ende duechde werken  ende gode meynen ende sijn eere ende haers selfs salicheit  die sijn alle volcomen  ghelijc  yeghewelc in sijnder oordenen  maer nae datsi meer gracien hebben ende duechde werken  soe sijn si hoghere ende ghelijckere  nochtans bliven si altoes ghelijc ende niet een in desen grade  die derde partie dat sijn die salighe inder glorien  die sijn oec ghelijc in lichte der glorien  ende elc na dat hi verdient hevet in lichte der gracien  want nu cristus na sijnder menscheit was dat volcomenste ghelijc in gracien ende in godlijcken gaven  soe est hi oec dat hoochste ghelijc in glorien  want van sijnder volcomenheit hebben wij alle ontfaen dat wij sijn in gracien  ende sullen sijn inder glorien  want hi was sonder onderlaet ghedreven ute der enicheit  overmids dat gherinen sijns vaders  tot allen duechden ende tot alre noet lijflijc ende gheestelijc  ende was weder invlietende overmids begheerte ende ongheduer van minnen  nochtans en mochte hi in die eenicheit niet rusten  overmids dat gherinen des vaders  ende om-dat hi was ende es in desen grade een ghelijc der triniteyt  die vroechtbaer es in haer selven ende gheen gheduer en hevet in die eenicheit der natueren  in desen grade was ende es cristus ghelijc  ende hadde gracie  ende hevet nu glorie na mate sijns ghescapen begrijps  ende in desen grade draghen alle goede menschen in gracien een ghelijc gods  ende oec inder glorien  ende want alle dese ghelijc sijn  soe vlieten si alle in eenicheden  nochtans en connen si niet ghereyken die eenicheit daer hem die godlijcke persoene in besitten  want haer eenicheit leghet in eyghendoeme der crachten  in dat overste creatuerlijker wise  ende onder die godlijcke wijse  want creatuerlijke wise es ghemeeten ende der godlijcker persoene wise es onghemeten  daer-omme en mach si niet ghereyken die godlijcke wijse met ghescapenen lichte  noch die eenicheit der persone dat es die vaderlijcheit  want dese eenicheit der creatueren es dier eenicheit een ghelijc  ende die godlijcke eenicheit hout haer boven dese eenicheit  ende daer-omme leghet dese in ongheduere  om-dat se ghelijc moet bliven eewelijc ende gods niet ghesmaken na sijnder wise  ende dit es die edelheit des grades  want in desen grade kint ende mint die  mensche in ghescapenen lichte  dat es gracie ochte glorie  ende daer-omme en mach hi niet smaken der eenicheit daer die persone in vlieten met onghemetenre wijsheit ende met ombegripelijcker minnen  want altoes bliven die heilighen  in gracien ende in glorien  in desen grade een ghelijc goids  ende nummermeer en mach gracie noch glorie soe groot sijn  datse onghemeten weerde  ende niemen en mach die eenicheit besitten  het en si met onghemetenre minnen  daer-omme en machse gheen ghelijc vervolghen ende ghelijc bliven  ende wij moeten eewelijc ghelijc bliven na desen grade  want altoes blivet glorie inden eewighen levene ende en mach niet vergaen  ende hier bekint die mensche  eest in gracien ochte in glorien  na siere ghescapender wijsen in lichte der gracien ochte der glorien  ende dit es eene edelheit in desen grade  want hier-af comt hongher der begheerten ende ongheduer  omme-datmen niet ghereyken en kan noch ghesmaken diemen mint na siere wijs in volcomender ghesaetheyt  nu besidt yeghelijc mensche die in gracien es ochte in glorien dese eenicheit in sonderlingher wijs  want na dien dat hi gheghavet es van gode ende duechde ende godlijcke minne hevet  daer na smaect hi ende ghevoelt in deser eenicheyt  ende dit en es niet eene eenicheyt  maer yeghewelc die in gracien es ochte in glorien die hevet sine sunderlinghe eenicheyt ende sijn werken  na sine edelheyt  in hem selven  ende si leghet in die memorie ende in indrucke alle der crachte in bande van minnen  ende yeghewelc ghevoelt hem na sire edelheyt dat hi gheghavet es  ende dat es in sire eyghender eenicheit sijns selfs gronts  daer werdet yeghewelcken ghegheven meer ende min na dat hy weerdich es  ende die godlijcke eenicheyt der persoene houdet haer boven al dese eenicheiden ende es yeghewelcken ghenoech na hare edelheyt  dat es in uutdrivene tot allen duechden ende in intreckenne in ongheduerigher minnen  ende soe hi ghelijcker es der triniteyt  soe hi snellijckere beroert wert ende met meerer minnen weder invlietet  ende dit es al een ghemeten werken in gracien ochte in glorien  ende daer-omme eest al  en ghelijc der drievuldicheyt  ende sonder dit ghelijc en mach niement een werden met gode in tijt noch inder eewicheyt  dese mensche die dit ghelijc aldus volbracht hevet overmids die gave goddelijcs raets  die ghelijcket wel den firmamente des hemels  want hi wert gherenen van godlijcker moghentheyt ende beweecht met crachte des inghels  ghelijc der ghedachten die in ongheduere levet overmids dat godlijc gherinen  dat firmament verclaert alle eertsche dinghen ghelijc der verlichter redenen  die verclaert es vander eewigher wijsheyt  die verclaert al dat rijcke der zielen  dat firmament ghevet sine hitte in allen creatueren  ende daer-af leven ende wassen alle dinghe  also ghelijc ghevet dese mensche sine hitte sire minnen ende sire compassien  ende daer-af leven ende werken ende wassen alle die crachte der zielen in duechden  dat firmament des hemels es oec gheciert met vij planeten ende met den sterren  die verclaren ende regeren alle lijffelijcke dinghe beneden den firmamente  dese vij planeten sijn ghelijc die seven daghen daer alle tijt in besloten es  die crachtichste planete des firmaments ende die claerste  dat es de sonne  alsoe ghelijckerwijs dat claerste licht ende dat moghenste der neder-ghekeerder ghedachten  dat es verlichte redene  want si maect den zondach ende de vierte inden rijcke der zielen ende doet rusten alle die crachten der zielen  op-dat si horen ende merken wat verlichte redene ghebiedet  dat si hem daer na regeren alle die weke  dat es al haer leven  den anderen dach vander weken  datmen werken sal  dat es den maendach  dien sal chieren die mane  dat es besceedenheyt  die nemet haer licht vander sonnen der verclaerder redenen op-datse al die weeke  dat es allen tijt  leve in gherechter bescedenheyt  die mane dat es besceedenheyt  si loept bider eerden  want si berecht dat werkende leven  maer die sonne dat es verlichte redene  si steet hoogher  want si berecht dat inwindeghe begherlijcke leven  den dijsendach sal chieren eene planeete die heetet maers  dat  is oetmoedicheyt ende ghehoersaemheyt in allen duechden  des goensdaechs sal chieren eene planete mercurius  dat es karitate ende meldicheyt  want wij sijn nu in midden der weken  dat es in midden den tijde dat men werken soude  versuemen wij den tijt  hij lijdt  ende alse die eewighe feeste comt  soe en vinden wij niet  den donderdach sal chieren eene planeete die heetet jupiter  dat es eene opgherechte begheerte in liefden te gode met minnen ende met love  want de feeste naket seere datmen te hove comen sal  den vrindach sal cieren eene planete die heetet venus  dat es godlijc gherinen  die gheet op inden dagheraet  dat es inden oerspronc daer alle creatuerlijcke werke beghinnen  dat es in die eenicheyt der zielen  daer-na soe licht die zonne  dat is verlichte redene  alse dese dachsterre des gherinens op-gheet inden dagheraet  soe verblijt al dat rijcke der zielen  omme dies wille datmen ghevoelt dat dese raye compt uut eenen onwandelbarighen hemele der eenicheyt gods  soe wert dicwil overmids claerheyt der sonnen ende brant van minnen dese dachtsterre also overformt  dat schijnt oftmen nummermeer vercrigen en soude datmen mint  dit es inden middaghe  alse men die scout betaelt daer mense bekint  alse wij aensien gods grootheyt ende onse cleynheyt  ende wij bekinnen dat wij schuldich sijn gode ende allen menschen  soe dunct ons dat wij in allen faellieren ende gode noch den menschen recht en doen  want die karitate es soe groot ende verlichte redene schijnt clare  alsoe vallen wij in oetmoede van ontblivene  ende moghen alle scout betalen  dit hetet oec eene avent-sterre  alse men met verlichter redenen ende met brande van minnen hevet elcken ghenoech gheweest  tot nu hevet die verlichte redenne  die sonne  dese dachsterre  dat es minne  vore hare ghedreven in allen duechten  maer alsmen elcken ghenoech hevet gheweest na vermogene  soe volghet die aventstere der zonnen  dat es minne die rasten wilt in eenicheyt  conste sijt vercrighen  in eewicheyt  den saterdach sal chieren saturnus die onghehiere  dat es hongher ende ongheduer dat ons god ontbliven moet  dese saturnus dat  es hongher  dese steet in dat overste der begheerlijcker cracht  ende dese hongher es meeder dan die hongher es datmen gode ontblivet in duechden  want dese is omme ghebruyken  ende die ander es omme doechden werken  dese siet op gode ende die ander siet op hem selven  doch staense beyde in eenre begheerten ende onghelijc van werke  dese hongher  dese felle planete  si doet blixemen ende donderen eyselijcke ende waeyen  ende si maect groote tempeeste inden rijcke der zielen  die blixeme  dat es dat gherinen dat roert die ziele in ongheduere  ende toent den hemel der ghedachten open  ende dat lief ghecroont in ombegripelijcker vrouden  soe compt die donderslach  dat es woet van minnen  want mens niet en kan vercrighen  hier-af comt groot onghier weder inden rijcke der zielen boven ende beneden  ende en daedt die verlichte redene die gode ghevoeghet hevet met desen ongheduere  dat rijcke der zielen en soude niet moghen ontbeyden der feesten ende der toecomst des brudegoms  want verlichte redene toent clare ende openbare datmen sciere liefs plegen sal in allere welden na alre crachte ghelostecheyt  ende dat doet die minnende beyden met verduldicheyden  also alse hier bewijst es in alle desen graden  soe sal des menschen leven sijn op-gherecht  op-dat hi comen wilt tot eenen overweselijcken levene  dat es een scouwende leven  na godlijcker wijse 
op-dat de mensche dese godlijcke gave des raets aldus besitten moghe  soe moet hi
                hebben een begheerlijc leven 
                ende hoghe sijn verheven 
                ende inghedruct in enicheyt 
                soe werdet hi daer gherenen 
                ende weder ute ghedreven
                in groter ongheduericheyt 
                daer-af werdet redene clare
                ende wilt weder in-varen
                om proeven wat si die gherijnlijcheyt 
                hier-af comt woet van minnen 
                die en caens niet versinnen 
                dit es den bant der minsamheyt 
                nu wilt redene clare
                int rijcke beneden varen 
                ende chieren alle die crachte in edelheyt 
                snelheyt die wilt mede 
                datmens teer come weder
                inde hoghe ghevoellijcheyt 
                ontfermicheyt ende minne si sijn herde melde 
                si willent al verghelden
                ende weder-vloeyen in overstheyt 
                 wildijt rechte versinnen 
                soe moechdijt wel bekinnen 
                dat es een ghelijcke der triniteyt 

                viere dinghe maken hinder 
                ende doen lopen hare ende ghinder
                ende beletten eenicheyt 
                datmen niet en ghevoelt gherinen 
                dat doet dat ontbliven
                in die hoghe eenicheyt 
                daer-omme ghebreect redene clare 
                die neder-wert soude varen
                ende chieren dat rijcke in edelheyt 
                snelheyt die es cleyne 
                dat eest dat ic meyne 
                daer-omme falleert ernsticheyt 
                ontfermicheyt ende minne
                sie sijn lau ende dinne 
                daer-omme es cleene mildicheyt 
                wildijt rechte versinnen
                ghi moghet wel bekinnen 
                van buyten ende van binnen
                het es onghelijc der triniteyt 

                wildijs my gheloven  ic wil u toenen
                viere dinghen die hoenen
                ende beroven salicheyt 
                die vremde onlede draghen 
                die moghen hem meshaghen 
                want si verliesen eenicheyt 
                dies redene es verblindet 
                hy es seere ghescendet 
                hi levet in ongherechticheyt 
                traecheyt es vercoren
                ende snelheyt al verloren 
                hi en heeft gheene begheerlijcheyt 
                minne ende ontfermen
                diere wilt hi altoes darven 
                hi en weet niet van meldicheyt 
                wildijt te rechte merken 
                ghi proevet met den werken 
                hi es verre vander zalicheyt 

nu willic u bescriven van meeder weerdicheyt ende doechden die comen van deser gaven godlijcs raets  alse die ziele overmids dat gherinen  dat es die oerspronc deser gaven  werdt ghedreven van machte des vaders tot allen duechden  ende verclaert van claerheyden des soens met verlichter redenen gode te bekinnen na creatuerlijcker wijse ende in hogher claerheyt  ute dien gherijnne ende ute verlichter redenen soe werdet hare ghegheven vanden heiligen gheest ongheduer van minnen  omme haers gods te ghesmakenne in ombegripelijcker vrouden  aldus esse ghelijc der hogher triniteyt  ende der vruchtbarigher eenheyt  al gave hare god al dat hi sceppen mochte sonder hen selven  si bleve in ongheduere ende oncustet  want si es ghelijc ende haket na ghebrukelijcke vereeninghe  ende si hevet hare overmids die ghelijc opgherecht in die eenicheyt alsoe verre als si gheleysten can  dit es dat hoochste des ghelijcs  ende hier beghint een hogher graed vander selver gaven des raeds  want nu alle die redelijcke creatueren  inghele ochte menschen die gode hem ghelijc ghemaect hevet in gracien ochte in glorien  die sijn alle overmids ghelijcheyt ghevloten in eenicheyden hare ghedachten  ende hebben een natuerlijc grontneyghen ende een ghebruykelijc inhanghen met vergaderden crachten in dat overwesen gods alse in haren eyghenen gronde  want elcke ghedachte  in-ghekeert in haren wesen  houdet hare weselijc ende niet werkelijc  ende alle wesene rueren ende hanghen in dat eenvuldighe wesen gods alse in hare eyghene sake  die ghescapenheyt en es hier gheen middel  want si es hier boven werkende in wesen  ende alle wesene hanghen sonder middel in dat godlijcke wesen  ende die godlijcke persone die sijn in-ghevloten in eenicheyt ende hanghen natuerlijcke ende ghebrukelijc in dat selve wesen  soe houdet hem dat afgrondeghe alse een eenvuldich licht  dat es dat wesen selve dat blict in die eenicheyt der persone  ende in die eenicheyt elcker inghekeerder ghedachten elcker creatueren die na ghebruken haket in dat overste harere ghedachten  dit ombegripelijcke licht vercleert dat verstaen der inghekeerder ghedachten  want het es die eewighe wijsheyt die inder zielen gheboren es  in desen lichte machmen aenscouwen die eenvuldicheyt daer dit licht uut gheboren is  dat es die natuere gods  want men en mach dat ombegripelijcke wesen niet aensien ghebrukelijcker wijse dan in desen lichte  want dit licht es cristus  ende hi es die dore daer men doer lijden moet  na menschelijcker natueren ende oec na godlijcker natueren  want niement en comt inde zale  des eewichs ghebruykens  hi en leve ghelijc cristus mensheit  ende hi en scouwe ende vloeye weder in overmids sine onghemetene claerheyt  dit eenvuldighe licht dies wesens es grondeloes ende onghemeten ende sonder wise  ende omveet di eenicheyt der godlijcker persone ende die eenicheyt der zielen ende alle der crachte inder zielen  alsoe dat die eenvuldighe licht omveet ende dore-scijnt dat natuerlijcke gront-neyghen ende dat ghebrukelijcke in-hanghen gods ende alle der-gheenre die hi met hem vereenicht hevet in desen lichte  ende wert al eene ghebrukelijcke eenicheyt gods ende der minnender gheeste  want alle gheeste sijn hier boven hem selven in-vlietende in ghebrukelijcker eenicheyt na godlijcker wijse met onghemetennen lichte  want nu in desen wiseloesen lichte  daermen in sinket  faliert dat werken gods ende alre creatueren  want inden wesenne gods en is gheen werken van gode noch van gheenre creatueren  want de persone verwielen inden ghebrukene na persoenlijcker eyghenscap  nochtan sijn si eewigher natueren ende en moghen niet vergaen  ende dit gheschiet al overmids dat ghebrukelijcke neygen inde grondelose onwise dies wesens    hier lidet god ende alle die met hem vereenicht sijn die overforminghe dies eenvuldichs lichts  in desen lidenne wert die ziele wel gheware dat hi comende es dien si mint  want si ontfeet meer dan si begheeren mach in die ghebruykelijcke eenicheyt  ende yeghewelc die geeenicht es ontfeet in desen lijdene ombegripelijcke vroude ende ghebruken  nochtans en sijn si niet ghelijc inder vrouden der salicheyt  want na yeghewelcs hongher ende ongheduer ende hoocheyt in duechden soe es hi edel ende hoghe  nu wert hem een ghemeyn goet ghegheven  ende na dien dat yeghewelcs hongher ende ongheduer es  daer na wert hi doervloeyt ende overvloeyt men ende meer  nochtan blivet hem allen over  want die grondelose welde es onghemeten ende sonder wise  hier es cristus na sijnder ghescapender zielen overvloeyt  ende hare es meer ghegheven dan si begheren mach  want si es ghescapen  ende dit goet  es grondeloes  die godlijcke minne  dat es eene onghemetene eyghenscap die mach begheren ende minnen in onghemetene wise  nu es dese welde wiseloes ende leghet inden wesene gods  ende die persone werken in wisen nader persoenlijcheyt  ende si ghebruken in onwisen nader weselijcheyt  aldaer sijn si overvloyet in onwisen  dat es datsi moeten lijden die afgrondighe claerheyt ende ontfaen meer dan si begheren moghen  dat es nader weselijcheyt  hier-af comt dat alle die doervloeyt sijn in desen ghebrukene  dat si hem selven ontvlieten in onwisen in desen lichte  want dit afgrondighe licht es wiseloes in desen ghebrukene  alse si hem selven aldus ontvloten sijn in onwisen  soe besitten si dat grondelose licht niewerincs  dat es in ombegripelijcheyden  ende dat es hare meeste vroude  want si nu overmids ghebruken hen selven ontvloten sijn in verlorenheyden  ende hebben gode beseten alse eene onwise ende eene ombegripelijcke welde  soe werden si van gode beseten inder selver onwisen  dit wiselose wesen dit en wert nummermeer werkelijck verhaelt van gode noch van gheenre creatueren  want het es een ghebruken gods ende alle sire heylighen  dit es dat ghebrukelijcke inhanghen gods ende alder minnender gheeste in dat eenvuldige wesen gods  want nu die eenicheyt der persone  naden insiene der persone ende na den ghebrukelijcken neyghene  sonder onderlaet ghebruket in wesene  also alse ghi ghehoort hebt  die selve eenicheyt es vruchtbaer ende sonder onderlaet barende die eewige wijsheyt  ende ute ghebaerne ende ute gheboren te sine vlietet die heylighe gheest  dit es dat werken gods  sonder onderlaet werct hi  want hi es een puer werken nader vruchtbaerheyt sijnder natueren  ende en wrachte hi niet  soe en ware hi niet noch gheene creatueren in hemelrijcke noch in eertrike  daer-omme es hi altoes werkende ende sonder onderlaet ghebrukende  in deser hogher eenicheyt der natueren gods besittet hem god ghebrukelijcke na den inneyghene in sijn wesen  ende in deser selver eenicheyt es hi vruchtbaer ende barende zonder onderlaet sinen sone  die eewighe wijsheyt  dese eenicheyt  dit es den trhoon der drievuldicheyt  ende die sige gods der vaderlijcker moghentheyt  want tusschen ghebruken ende werken besidt hare die hoghe natuere sonder onderlaet ghebrukende ende werkende  van dien ghebaerne des vaders soe werden alle die ghelijc sijn in gracien ochte in glorien gherenen  ende yeghewelc na sine edelheyt  ende werken alle levende werke der duechden in ghelijcheyden der hogher triniteyt  ende si sijn sonder onderlaet ghebrukelijc in-hanghende in die eewighe salicheyt  dit sijn die-ghene daer cristus af spreect   salich sijn die ontfermhertige  want si zullen der ontfermherticheyt na-volghen   dese hebben haers selfs ontfermt  datse gode ontbliven souden inden duechden ende in volcomenen levene  ende dat hem god ontbliven soude in sire ghebrukelijcker welden  dese twee dinghe ende die goede gods sijn sake datse na-ghevolcht sijn der ontfarmherticheyt gods tot diere grondeloser ghebrukelijcheyt  ende sijn hem selven ontsoncken in die afgrondicheyt  ende sijn worden trhoon ende raste der hogher triniteyt  daer-omme die inghele die in desen grade dat rijcke gods beseeten hebben die heeten trhoni  want si gode beseten hebben ende hi hem weder  ende si staen tuschen ghebruken ende werken  ende pleghen beyds in volcomenheden  ende si behoren ten sevenden chore  ende si sijn die nederste inde derde iherarchie  ende si sijn claerder ende hoghere dan alle die ander in die vj chore  ende alle die-ghene die dit vervolcht hebben overmids godlijcke gaven ende doechdelijcke werke in gracien ochte in glorien  die sijn alle trhone  dat es dat si gode besitten met ghebrukelijcken in-hanghene in dat overwesen gods  ende van gode beseten werden alse sijn eygen throen ende sine raste  want sij sijn inder eenvuldigher ghebrukelijcheyt des wesens een sonder differencie  in deser simpelre eenvuldicheyt godlijcs wesens en es noch kinnen  noch begheren noch werken  want dit es een wiseloes abis die nummermeer vervolcht en werdet van werkelijcken begripe  daer-omme badt cristus dat wi een werden souden  also hi ende sijn vader een sijn overmids ghebrukelijcke minne ende  ontsonkenheyt in die wiselose demsterheyt  daer es verloren ende ontvloten gods ende alder cratueren werkelijcheyt  dese mensche die dese gave godlijcs raeds aldus hevet volbracht  hi es wel ghelijc den firmamente des hemels  dat es gheciert met den planeten ende met den sterren  overmids den loep des firmaments ende der planeten ende der sterren  soe leven ende wassen alle creatueren inder eerden  inden watere ende inder lucht  ende dat overste des firmaments houdet hem lydende jeghen dat invlieten der eerster beroeringhen  ende jeghen dat beweghen des inghels ende godlijcker moghentheyt  daer-omme eest sonder onderlaet werkende na den nedersten  ende lidende naden oversten 
op-dat de mensche besitten moghe dese gave godlijcs raets inder hoochster volcomenheyt  soe moet hi hebben
                een hooch ghelijc vercreghen 
                ende met minnen sijn verheven
                in-hanghende in die overweselijcheyt 
                die in overwesen neyghen 
                si en zullen nummer beyden
                sonder die ghebrukelijcheyt 
                dat eenvuldighe scinen
                ontfaense met den bliden
                inder crachte eenicheyt 
                soe moeten si overvlieten
                sonder eenich verdrieten
                in dies lichts eenvuldicheyt 
                soe willen si daer woenen 
                ende nummermeer weder-comen 
                verre inder verlorenheyt 
                soe wilt in hem rasten
                met al haren gasten
                die verweende triniteit 
                aldus selen wij crijghen
                zonder eenich ontbliven
                in die overweselijcheyt 
                ende altoes nederkeeren
                ende dat rijcke regeren
                met duechden in ghelijcheyt 

                  nu willic u vier dinghe
                bescriven zonderlinghe
                die hinderen die ghebrukelijcheyt 
                die hebben cleen verlanghen
                si en sijn niet vaste verhangen
                in die overweselijcheyt 
                daer-omme en werdense niet besceenen
                noch in onwisen gherenen 
                maer si bliven in haers selfsheyt 
                want si dien lichte ontbliven 
                daer-omme en moghen se niet crighen
                verre in die verlorenheyt 
                want si hier ghebreken 
                daer-omme en wordense niet gheeten
                inden mont der salicheyt 

                nu wilic u verclaren
                vier dinghe die verswaren
                ende beroven doechdelijcheyt 
                die hem buten keeren
                ende soeken lof ende eere 
                si sijn verre vander eenicheyt 
                dat eenvuldighe clare
                en werdense niet gheware
                in haer selfs elindicheyt 
                si en sijn niet verresen 
                want traecheyt es hem bleven 
                si rusten in creatuerlijcheyt 
                maer wouden sise verdriven 
                si mochten opweert crighen
                ende smaken gods gherinen 
                ende besitten eewicheyt 

die seste godlijcke gave die de ziele chiert in edelheiden  dat es die gave der verstandicheyt  want die mensche  overmids dat inwindighe gherinen dat hi hevet vanden vader ende die verlichte redene vanden soene  ende ongheduer van minnen vanden heylighen gheest  soe es hi een volcomen ghelijc  nochtans mach hi sonder onderlaet wassen in duechden ende in meere ghelijcheyt  want hi en mach niet soe vele verdienen  god en moghe meer gheven  hi en mach oec niet soe claer sijn van verstane  gode en moghe hem claerder maken  hi en mach oec niet soe groten minnen hebben  god en mach hem meerer gheven  nochtans es hi  overmids dat inwindighe roeren ende verlichte redene ende brant der minnen  een volcomen ghelijc gods  want nu die mensche nader zielen van nieute ghescapen es  dat god niewerincs nam  daer-omme es hi den nieute na-ghevolcht  dat niewerincs es  ende es hem selven ontvloten in verlorenheyden overmids dat insincken in dat eenvuldighe wesen gods alse in sinen eyghenen gronde  ende es ghestorven in gode  sterven in gode dat es zalich te sine  ende yeghewelc na sire edelheyt  dat es harde ongelijc in gracien ende in glorien  dese salicheyt es gode begripen  ende van gode werden begrepen inder ghebrukelijcker eenicheyt der godlijcker persone  ende inghevloten overmids die eenicheit in dat overwesen gods  want nu dese eenicheit na den inkeere es ghebrukelijc ende na den uutkeere es vruchtbaer  soe vloeyt die fonteyne der eenicheyt  dat es  die vader baert sinen sone die eewighe waerheyt  dat es dat beelde des vaders daer hi helm selven in bekint ende alle dinc  dit beelde es een leven ende eene sake alre creatueren  want in desen beelde leven alle dinghe na  godelijcker wise  ende overmids dit beelde sijn alle dinghe ghemaect volmaectelijc  ende overmids dit exemplaer sijn alle dinghe gheordineert wiselijc  ende overmids redene des beelds sijn alle dinghe ghevoecht in haren inde  alsoe verre alst gode toebehoort  want elcker redelijcker creatueren es ghenoech ghedaen salicheyt te vercrighen  maer die redelijcke creatuere na creatuerlijcken uutvlote en es dat beelde des vaders niet  want si vlietet ute alse creatuere ende daer-omme bekintse ende mint met maten in lichte der gracien ochte der glorien  want niemen en besidt die godlijcke natuere werkelijcke na godlijcker wijse dan die godlijcke persone  want gheene creatuere en mach werken met onghemetenre wise  want wrochte si onghemetenre wijs  soe ware si god  niet creatuere  overmids dit beelde hevet god die creatueren hem ghelijc ghemaect van natueren  ende hi hevet die toeghekeerde noch ghelijckere ghemaect boven alle natuere in lichte der gracien ochte der glorien  elcke na dien datse ontfanckelijc sijn na staet ende na weerdicheyt  nu sijn alle die-ghene die inwindich gherinen ghevoelen  ende verlichte redene hebben  ende ongheduer van minnen  ende dien die onwise vertoent es  die sijn ghebrukelijc inghekeert in dat overwesen gods  nu es god inhanghende in sijn wesen  ghebrukende ende scouwende dat selve wesen dies hi ghebruket  na der ghebrukelijcker wijse faliert dat licht gods sonder onderlaet in dien wiseloesen wesene  maer na den scouwene ende na den staerne soe en mach dat sien niet ondergaen  want altoes salmen scouwen datmen ghebruct  na diere wise datmen faelliert sonder onderlaet in dien lichte  dat sijn die-ghene die rasten in ghebrukelijcheyden  inder welder woestinen daer hem god besidt ghebrukelijck  daer faliert dat licht in rasten ende in onwisen in dat hoghe wesen  daer es god trhoen sijns selfs  ende alle die in desen grade gode besitten in gracien ende in glorien  dat sijn trhone ende die tabernakele gods  ende si sijn in gode ghestorven in een eewich rusten  ute desen stervene compt een overweselijc leven  dat es een god scouwende leven  ende hier beghint die gave der verstendicheyt   want nu god scouwet sonder onderlaet dat selve wesen dies hi ghebruket  ende want hi ongheduer ghevet daer hi ghelijc maket  soe ghevet hi raste ende ghebruyken daer hy vereenicht  maer daermen een is inden wesene ende inder ontvlotentheyt  daer en es noch gheven noch nemen  ende want hi verlichte redene ghevet daer hy ghelijc maect  soe ghevet hi onghemetenne claerheyt daer hi vereenicht  dese onghemetene claerheyt dat es dat beelde des vaders  tot desen beelde sijn wij ghescapen  ende moghen met hem vereenighen in hoghere eenicheyt dan die throne  op-dat wij boven dat faelieren scouwen dat gloriose aenschijn des vaders dat es die hoghe natuere der godheyt  nu werdet dese grondelose claerheyt ghemeyne ghegheven allen ghebrukenden ghedachten in gracien ende in glorien  soe vloeyt si ghemeyne ghelijc die claerheyt der zonnen  nochtans en werdense niet ghelijc verclaert diese ontfaen  die zonne doerschijnt clarre dat glas dan den steen ende dat cristal dan dat glas  ende elc precioes steen blict ende toent sine edelheyt ende sijn virtuyt ende sine varwe inder claerheyt der zonnen  alsoe werdet yeghewelc verclaert na edelheyt sijnre ontfanckelijcheyt beyde in gracien ende in glorien  maer die meeste in gracien es men verclaert dan die menste in lichte der glorien  nochtan en es dat licht der glorien gheen middel tuschen die ziele ende dese onghemetenne claerheyt  maer die staet ende de tijt ende de wandelbaerheyt hendert ons  ende daeromme verdienen wij ende si niet  dese hoghe claerheyt dat is dat eenvuldighe scouwen des vaders  ende alle der gheenre die ghebrukelijc scouwen ende staren in eenen ende met eenen ombegripelijcken lichte  ende yeghewelc na dat hi verclaert es  want dit grondelose licht scijnt sonder ophouden in alle ghedachten  maer die mensce die hier levet inder tijt werdet dicke verbeelt  dat hi niet altoes werkelijcke en scout noch en staert met desen lichte in dat overwesen  maer weselijc hevet hijt beseten die dese gave ontfaen heeft  ende alse hi wilt mach hijs pleghen  want nu dit licht onghemeeten es daermen met scouwet  ende datmen scouwet afgrondich is   hier omme en mach dat een dat ander nummermeer verhalen  maer staren ende scouwen steet eewelijc in onwisen in dat ghebrukelijcke aenschijn der hogher maiesteyt  daer die vader overmids die eewighe wijsheyt sijn afgrondighe wesen ane-staert in deser wijse  ende alle die-gheene die met deser wijsheyt doervloeyt ende verclaert sijn  die heeten cherubyn  want si behoren te dien chore  ende die pleghen dies wercs in eewicheyden  ende yeghewelc na sire edelheyt  want si en sijn niet ghelijc verclaert  nochtan en ghebreken si nummer den doechden noch gheenre creatueren inder ghelijcheyt  ende si staren sonder ophouden boven dat ghelijcke in eenvuldicheyt  god  die een heere es des scouwens  hi es scouwende ende werkende sonder onderlaet  cristus  na sire menscheyt  was ende es die alderhoochste scouwer na sire ghescapenre zielen  die je wert  want hi was een met dire wijsheyt  ende hi was selve die wijsheyt daer men met scouwet  nochtan was hi allen menschen altoes ghenoech uutwendich ende in werken der caritaten  ende hi was zonder onderlaet scouwende dat aenschijn sijns vaders  ende dit es de edelheyt der gaven  werken ende scouwen ende onghehendert bliven  also verre alse men vermach  dit sijn die-ghene daer cristus af spreect   salich sijn die reyne van herten  want sij zullen gode sien   want si onverbeeldet sijn van eertschen dinghen  ende onachsam lijflijcker ghenoechten  ende ghelijc in duechden met gherechticheden  ende scouwen die onwijsen in bloetheden  daer-omme sijn sij zalich  want dat es een godlijc scouwen  dese menschen zijn wel ghelijc den middelsten hemele  die cristalen heetet  want sij sijn ghelijc den cristale doerschinich van den oversten hemele  dat es vander eewigher wijsheyt des vaders  dit es een overweselijc scouwende leven  daert dat inghekeerde verstaen is ghechiert metter gaven der verstandicheyt  dat es god selve die eewige wijsheyt 
 op-dat de mensche dese gave besitten moghe ende si hem weder  soe moet hi hebben dese iiij punte  
                wie dat sal verclaren  
                hi moet overvaeren
                in die overweselijcheyt  
                dat onghemeten clare
                des wert hi daer gheware
                in dies gronts eenvuldicheyt 
                soe werdet hi doervloeyet
                ende altemale doergroeyet
                in lichte der waerheyt 
                dat licht scijnt ghemeyne
                op alle die sijn reyne
                ende verclaert  al na werdicheyt 
                soe moghense dan staren 
                ende scouwen sonder sparen
                dat aenschijn der ghebrukelijcheyt 
                altoes salmen scouwen
                dies men ghebruket met trouwen
                verre inder verlorenheyt 
                dat lief es verre ontvaren 
                dat doet altoes verstaren
                in de hoghe zalicheyt 
                nochtan soe eest begrepen 
                ende lief van lieve beseten
                inder woestinen eenicheyt 
                aldus so selen wi bliven 
                ende al ons leven crighen
                in die hoghe afgrondicheyt 

                noch doe ik u bekinnen 
                cundijt wel versinnen 
                viere dinghe hinderen die verstandicheyt 
                die altoes die oghen luken
                ende peysen omme ghebruyken
                in die overweselijcheyt 
                si en moghen niet verclaren 
                want si niet en staren 
                in dies lichts eenvuldicheyt 
                dit hindert in dat bekinnen
                met dien cherubinnen
                dat lief in zulcker edelheyt 
                si willen hen aisieren 
                ende dat maket faelieren
                in dat aenschijn der maiesteyt 

                noch willic u verclaren
                viere dinghe die doen vervaren
                ende beroven verstandicheyt 
                die soect eertsche smake 
                hi en can niet gheraken
                in die hoghe ghebrukelijcheyt 
                hi en mach niet verclaren 
                want hi es verladen
                met beelden der verganclijcheyt 
                hi sal cume gherijsen 
                 dat doet dranc ende spijse 
                want hi blivet in gulsicheyt 
                dit eest dat ic leere 
                dese dinghen doen verkeeren
                ende beroeven zalicheyt 

die sevende godlijcke gave dat es een smakende wijsheyt  die wert ghegheven in dat overste der inghekeerder ghedachten  ende doergheet dat verstaen ende den wille na den inkeere in die overstheyt  dese smaec es onghemeeten ende grondeloes  ende vloeyt van binnen uutwert  ende dorgheet lijf ende ziele nadats yeghewelcke cracht ontfanckelijc es  totte  dien inwendichsten sinne  dat es een lijflijc ghevoelen  de andere sinne  alse sien ende horen  die nemen haer vroude van buyten  indien wondere dat god ghescapen heeft te sire eeren ende smenschen behoef  dese ombegripelijcke smaec  boven de ghedachte in de wijdde der zielen es hi onghemeeten  ende dat es de heylighe gheest  de ombegripelijcke minne gods  beneden der ghedachten es dat ghevoelen ghemeeten  maer want de crachte inhanghende sijn  soe vloeyen si al over  ende want de vader der eewicheyt die inghekeerde ghedachte hevet gheciert met ghebrukenne in vereenichtheyden  ende met ombegripene ende met begrepen te sine in ontvlotenheyden  ende es eene throon ende eene raste gods  ende die sone die eewighe wijsheyt die hevet gheciert dat inghekeerde verstaen met sijns selfs claerheyt  omme te bescouwene dat aenschijn der ghebrukelijcheyt  ende nu wilt die heylighe gheest chieren den inghekeerden wille ende der crachte inhanghende eenicheyt  op-dat de ziele smake ende kenne ende proeve hoe goet god es  dese smaec es soe groot  dat der zielen dunct dat hemelrijcke ende eertrijcke ende alle dier binnen sijn versmelten mochten ende te niete werden in desen grondelosen smake  dese weelde es boven ende beneden  binnen ende buyten ende hevet dat rijcke der zielen alte-male omvaen ende doergaen  soe scouwet dat verstaen die eenvuldicheyt ane  daer alle dese weelde uut vloeyt  hier-af comt een merken der verlichter redenen  nochtan weet si wale dat haer die ombegripelijcke weelde ontbliven moet te bekinnenne  want si merct met gescapenen lichte  ende die vroude es onghemeeten  daer-omme faliert de redene in dat merken  maer dat verstaen dat overformt es met diere onghemetenre claerheyt  dat scout ende staert sonder ophouden die ombegripelijcke vroude der zalicheyt  maer de redene merct vele nauwe creatuerlijcker wijs in ghescapenen lichte  op-dat si haer vermake ende verblide in vernufteghen beelden ende in ute-wallenden werken ute der grondeloser godheyt  soe merct de redene wel dat haer lief soe groot es  dat hi na sire wijs van hare noch van gheenre creatueren nemmermeer begrepen  werdt  soe hoghe  dat hi nummermeer creatuerlijcker wijs herhaelt en wert  soe eenvuldich  dat in hem alle menichvuldicheyt inden ende beghinnen moet  ende hi es eene schoonheyt die chiert hemelrijcke ende eertrijcke  ende hi es een rijcdom daer alle creatueren uut ghevloten sijn ende weselijc in bleven sijn  ende hi es een eersamheyt hemelrijcs ende eertrijcs ende alre creatueren  ende hi es een leven daer al dt in leeft  dat je ghewert ende emmermeer sijn sal  ende hi es seghe daermen alle dinc in verwint  ende hi es de crone daer die verwinnende mede ghecroont werden  ende hi es ghesonde  die hem vercrighet  hi es vorweert meer ghenesen  ende hi es vreede daer alle minnende in rasten  ende hi es sekerheyt  die hem vercrighet  hem en mach niet ghebreken  ende hi es die zalicheyt  die ghevet dat ghebruyken  ende hi es een troost die verblijdt de bedroefde  ende hi es soeticheyt die doergheet de begherende  ende hi es vroude  in hem glorieren die minnende  ende hi es oerspronc der vrouden  in hem versmelten die ghebrukende  ende hi es een jubel  dat es eene vroude diemen niet ghewaerden en mach  daer falieren sinne ende crachte  ende hi es de loen daer wij alle na haken  ende hi es eene wellust die den mensche niewerincs ghedueren en laet  ende hi es viricheyt die alle minnende ontsteken ende verberren wilt  ende hi es die moghentheyt die alle dinc bedwinghen mach  ende hi es die godheyt  die alle dinc vervullen mach  ende hi es die eewicheyt  die alden tijt ghescapen hevet  ende hi es die goede die alle gaven gheven wilt  ende hi es mildicheyt die hemelrijcke ende eertrike ende alle dinc doervloeyen wilt  ende hi es eene onghemetene minne  die alle die in duechden leven met hem vereenighen wilt  ende hi es edelheyt  die alle dinc tamelijc ende edelijc gheoordineert heeft  ende hi es eene luterheyt  daer yet valschs ochte ongherechts niet met vereenighen en mach  ende hi es vrochtbaerheyt  want overmids hem beweeghet dat firmament  ende wassen ende leven natuerlijcke alle lijflijcke dinghe  ende overmids die selve vrochtbaerheyt werden  ghegheven overnatuerlijc den minnenden alle godlijcke gaven ende gheestelijcke dinghe  ende inder glorien eewich leven ende ghebrukelijcheyt  ende hi es die ghewout die alle dinc vermach  ende hi es de wijsheyt die alle dinc chieren ende regeren ende ordineeren mach  ende hi es ghestadicheyt  die na der sonderen opstaen ende na die gherechte te cronene ontbeydende es  ende hi es die trouwe  die niemenne af en gheet  ende hi es die waerheit die alle herten kennende is  ende hi es heylicheyt  die den mensche van eertschen dinghen ledeghende is  ende hi es eene hitte  die den mensche in alle duechden ontfunckende is  ende hi es licht  die alle doghet openbarende es  ende hi es satheyt  die in dat ghelijcke eewighen hongher maect  ende in dat vereenighen meer ghevet dan men begheren mach  ende hi es starcheyt  die den mensche boven alle dinc verheffen mach  ende hi es gherechticheyt  die na werc doemen ende loenen mach  ende hi es reynicheyt  die ane den lesten dach alle onreyne versmaden sal  ende alle reyne met hem vereenighen sal  diet merct de verlichte redene al in der grondeloser godheyt  ende dit sijn vernufteghe beelden creatuerlijcker wijs uutghetrocken ute den eenvuldighen wesene gods  daer de redene dese beelden begrijpt  daer sijn si ghescapen  ende afghetrockenne ghelijcken van godlijcker natueren  maer want si alle beghinnen ende inden na den insiene in een afgrondich wesen  daer faliert redene ende merken  want daer eest die eenvuldighe natuere gods  aldus pleghet verlichte redene haer lief te merken in alle dese edelheyt  ende hier-af valt si in een verwonderen van al deser rijcheyt  ende si siet dat hijt al besit boven hare  in eene ombegripelijcheyt  hier-af comt zoe groot verlanghen ende ongheduericheyt  datse scouwen ende staren moet in dies lichts eenvuldicheyt  opdatse lave ende trooste die ongheduerighe begherlijcheyt  dier soe seere verlangt omme de ghebrukelijcheyt  in dien staerne scout si sonder ondersceet  ende alle die vloede vloeyen in dies rijcs oversheyt  hier-af werdt dat rijcke ontsteken ende bernet al in viericheyt  dat vier  es de heylighe gheest bernende in de forneyse godlijcker eenicheyt  in deser hogher eenicheyt sijn doervloeyt ende doerclaert alle gheeste in ombegripelijcker minsamheyt  dese ghebrukelijcke eenicheyt dat es de verborghene scadt inden acker der zielen  die hier-na gravet ende des ghesmaect  hi vercoopt ende vertijt sijns selfs ende alle dinghen nader ghenoechten  op-dat hi den acker  dat es dese weelde  besitten moghe  die heylighe gheest  dat es den scadt gods ende der zielen  want hi es een minnen-bant  ende een omvaen ende een doergaen  daer alle der inghekeerder gheeste met doergaen ende met omvaen sijn in ghebrukelijcker eenicheyt  dit es de liefde  die de minnende in woede verderven doet  dit es de vinger gods  die hemelrijcke ende eertrijcke ende alle creatueren ghescapen hevet in natueren  ende die toeghekeerde boven natuere yeghewelcken ghegavet hevet na weerdicheyt  ende in hem selven alle die ghegaefde vereenicht hevet  die heylighe gheest  dat es die welde zee daer alle goet ute ghevloten es  ende sonder mate inne bleven es  dit es die bernende claere godlijcke sonne  die met seven principalen overnatuerlijcken rayen  dat sijn die vij hoghe gaven  dat rijcke der zielen gheciert hevet  die heylighe gheest es een onghemeeten vier  dat overformt ende doerclaert hevet alle inghekeerde gheeste in gracien ende in glorien  ende sij sijn versmolten ghelijc den goude inde forneise godlijcker eenicheyt  ende yeghewelc ghebruket ende smaect na staet ende na werdicheyt  nochtan brandet dit godlijcke vier zonder ondersceet  maer hier es coper ende loot ende yser ende ten ende selver ende goudt ende menigherande metael te gadere ghesmolten in eenen ombegripelijcken vire  nu es elc metael  dat es yeghelijc gheest  verstandich ende ghevoelijc  ende lijdende die overforminghe der weselijcker minnen gods na sijns selfs edelheyt ende weerdicheyt  nochtans vloeyt die minne in ghemeynheden   ende hier-af comt ondersceet inden ghebrukenen  dese grondelose minne es inden ghebruyke weselijc ende niet werkelijc  want overmids dat overvloeyen der weselijcker  minnen  soe es de vader ende de sone ende alle inhanghende gheeste vervloten ende overvloten boven werken in ghebrukelijcheyden  ende overmids dat ute-vlieten der selver minnen ute den vader ende ute den sone  so werden alle duechde ghewrocht ende volbracht in allen creatueren  aldus es die godlijcke minne werkelijc na den uutvlote  ende drivende den mensce tot allen duechden  ende si es na den invlietene weselijc  ende overvloeyende alle die vereenichde in een ombegripelijc smaken  dit es de grondelose wiel  daer alle edele ghedachten in hanghende sijn in ghebrukelijcheyden  ende versoncken sijn in verlorenheyden  dit es die clare sonne  die scinet ende brandet in dat overste der zielen  ende trect op dat verstannisse in scouwene ende in verclaertheyden  ende doet staren sonder falieren in eewicheiden  dit es de levende grondelose fonteyne  die vloeyt van binnen uutweert met vij principalen rivieren  dit sijn die vij gaven  die vruchtbaer maken dat rijcke der zielen in allen duechden  deser levender wallender aderen sijn die hoghe gheeste na-ghevolcht tote inden levenden gronde  daer dese fonteyne haren oerspronc neempt  daer werden si vervloeyt ende overvloeyt van claerheden in claerheden  van welden in welden  want daer dauwen die honichdruppen ontsprekelijcker vrouden  die smelten doen ende vloeyen in welden godlijcker salicheyt  dit sijn die seraphinnen  die overste gheeste dies eewighen rikes  want si bernende ende smeltende sijn vore dat aenschijn der ghebrukelijcheyt  ende alle die-gheene die dese godlijcke gave in deser wise aldus beseten hebben  die sijn ghelijc den seraphynnen  ende yeghelijc na sire verclaertheyt  want inden seraphynnen es ondersceet in claerheyden  ende in minnen  ende in ghebrukelijcheyden  ende alle gheeste in gracien ende in glorien hebben ondersceet in bekinnenne  ende in minnen  ende in smakelijcheyden  maer die minste in lichte der glorien kint  ende mint  ende smaect meer vrouden dan die hoochste in gracien  nochtan ghevet god die weelde ghelijc  maer diese ontfaen sijn onghelijc  nochtan blivet hem allen over nader ghebrukelijcheyt inder vereenichtheyt   maer nader verlorenheyt in der woestinen demsterheyt  daer en blivet niet over  want daer en es gheven noch nemen  maer een sempel eenvuldich wesen  daer es god ende alle die vereenichde in versoncken ende verloren  ende nummermeer en moghense hen vinden in desen wiselosen wesene  want het es een puer simpele eenvuldicheyt  ende dit es inden rijcke gods die hoochste salicheyt  nochtans moeten alle dese gheeste nederkeeren in weerken van karitaten ende in allen duechden  want soe de mensche hogher ende edelder es  so hi ghemeynre es hen allen die sijns behoeven  lijflijc ende gheestelijc  want god ghebruyket sijns selfs boven alle heylighen onghemetenre wise  want sijn inkeeren es grondeloes  maer dat wesen es wiseloes  ende waer sijn wesen niet wiseloes  soe en ware dat gheen volcomen ghebruken  maer inden wiselosen wesene faliert dat werken der persone  ende daer-omme ghebruket hi boven alle ghescapenen gheeste  die edelheyt ende gaven ontfaen hebben met maten  nochtan es hi zonder onderlaet werkelijc  uutvlietende met allen gaven  lijflijc ende gheestelijc  in hemelrijcke ende in eertrijcke  cristus  na sire ghescapender zielen  was ende es die hoochste scouwere ende minnaere ende ghebrukere die je ghewert  ende na sire godlijcker natueren was hi die-selve dies men ghebruket  nochtan en ghebrac hi noeyt niemenne  noch nummermeer en doet  want hi es ghemeyne hem allen die sijns begheeren  ende dies niet en begheeren  dat es hem leet  ende hi bidt ende offert hem selven ende alle sijn doghen sinen vader voer hem allen  ende alle die hoochste heylighen die in des hemels throne sijn  die waren ghemeyn op eertrijcke  ende si sijn ghemeyne inden eewighen rijcke  ende bidden ende begheeren vore ons  de overste seraphynne ende alle die-gheene die te dien chore behoren in hemelrijcke ende in eertrijcke  si bidden ende begheren der menschen zalicheyt meer dan die te eenighen anderen choore behoren  want si bekinnen clarere ende minnen meer  ende daer-omme sijn sij ghemeynre  ende begheren meer gods eere ende der menschen zalicheyt  dit sijn die-gheene daer cristus  af spreect   salich sijn die vreedsame   ochte die vredemakeren   want si zullen werden gheheeten die soenen gods   dese hoghe gheeste hebben vreede ghemaect met gode ende met al haren crachten ende met allen creatueren  ende hebben alle dinc gheciert ende gheoordent yeghewelc in sire edelheyt  ende hebben dat rijcke beseten in gherechter vreedsaemheyt  ende sijn verswolghen inden gront der eenvuldicheyt  dit es dat hoochste des rijcken inder eewigher zalicheyt  dit rijcke in deser wijse is wel ghelijc den oversten hemele  want hi es eene puere sempele claerheyt  ombeweechelijc  oerspronc ende beghin alre lijflijcker dinghen  ende es een ghescapen lijflijc rijcke gods ende alle sire heylighen  dit sijn die grerechte weghe  daer die heere in hevet gheleydet den gherechten  boven alle weghe  in eene eewighe stilheyt  ende dit is dat vierde poent vanden v principalen 
op-dat de mensche dese overste gave besitten moghe in hogher weerdicheyt 
                 soe moet hi sijn doergaen van binnen
                met onghemeetenre minnen 
                ende overvloeyt in smakelijcheyt 
                ende hebben een claer merken
                in dat uutvlietende werken
                ute dies gronts eenvuldicheyt 
                hier comt verwonderen ave
                van menichvoldeghen gaven
                ende van ombegripelijcker rijcheyt 
                wonder doet verlanghen
                ende met begherten hanghen
                na die hoghe ghebrukelijcheyt 
                soe moet hi dan staren 
                ende die begheerte laven
                boven alle werkelijcheyt 
                die onghemetene minne 
                si brandet in allen zinne
                in de foerneyse der eenicheyt 
                daer-af comt een versmelten
                ende altemael verswelten
                in weelden der ghebrukelijcheyt 
                dus werden si doergoten
                ende in onwisen vervloten
                inder woestinen demsterheyt 
                daer en is gheven noch nemen 
                noch gheender minnen pleghen 
                maer puere sempele eenvuldicheyt 

                noch willic u vercleeren
                vieren dinghe die deeren
                ende hinderen smaec der wijsheyt 
                staren sonder merken
                dat uutvlietende werken 
                dat hindert die smakelijcheyt 
                die in wondere niet en hanghen 
                si hebben minre verlanghen
                in rechter ongheduericheyt 
                die onghemetenne minne 
                si brandet te men van binnen
                in dies rijckes overstheyt 
                want si in bloetheyt staren
                ende in woede niet en vervaren 
                dit hindert hoghe lutterheyt 

                noch willic u vertellen
                viere dinghe die bevellen
                ende beroven zalicheyt 
                die onverstendighe blinde 
                si lopen hier ende ghinder  
                ende soeken vremde ghenoechlijcheyt 
                sij merken ende kinnen
                ellendighe arme ghewinne 
                ende rasten inder nederheyt 
                die verkeerde minne
                verdwaest die arme sinne 
                ende verblindt dies menschen redelijcheyt 
                si soeken vremde smake  
                si en connen niet gheraken
                 daer welde vloeyt in eenicheyt 
                dat doet sere verswaren
                te ontfane dat eewighe clare 
                dat es leven in oncuyscheyt 




 en hij toonde hem het rijk gods 
 inleiding 
dat vijfste poent ende dat leste dat die wiseman seyt  dat es   ende hi toende hem dat rijcke gods   alse de mensche alle dese gaven beseten hevet in hogher weerdicheyt  soe werdet hem ghetoent dat rijcke gods in v manieren  hem werdet ghetoent een uutwendich senleec rijcke  ende een natuerlijc rijcke  ende dat rijcke der scriftueren  ende dat rijcke der ghenaden boven scriftuere ende bove natuere  ende dat godlijcke rijcke dat es god selve boven gracien ende boven glorie  dit al wel te bekinnene in claren wijsen  dat heetet een ghemeyn leven 

 i  
vanden senlijcken uutwendighen rijcke  dat es van den iiij elementen ende vanden iij hemelen  ende hoese god gheciert  hevet  dat hebdij ghehoort inden beghinsele  maer hoese god chieren sal ende oec des menschen lichame naden utersten opverstannesse  dat seldi horen  inden lesten daghe sal dat vier dorgaen ende overgaen ende verberren al dat in eertrijcke is  dat vier sal sijn vierderande  helsch vier  ende vaghevier  ende dat vier des elements  ende materilijck vier  dat helsche vier sal berren inde verdoemde zielen  dat vaghevier sal purgeren de goede menschen van daghelijcken zonden ende van alre scout  dat vier des elements sal purgeren ende vernuwen ende subtijl maken die elemente  dat materilijcke vier sal verberren al dat in eertrijcke es ende der menschen lichamen te pulfere  daer-na sonder onderlaet sal cristus openbaren alse een rechter alder werelt  ende hi sal ghebieden alle menschen op te stane ende met live ende met zielen ten ooerdele te comene  ende overmids die cracht gods sal vereenicht werden lijf ende ziele inden daghe des oordeels  die goede zullen openbaeren in groter claerheyt  ende di verdoemde in groter eyselijcheyt  dat oordeel sal sijn int dal van josaphat  want dat es in midden der werelt  ende die stadt es bekinlijc allen menschen  omme-dat cristus daer-bij ghedoocht hevet ende ghestorven es  cristus sal houden inde locht metten heylighen  die swaere sonderen zullen houden opde eerde  die sentencie der verdoemder sal sijn   gaet ghi vermalendijde in dat eewighe vier   dit es een grouwelijc woort  totte den goeden sal hi spreeken   comt   dat es een minlijc woert   ghebenedijde   dat es noch minlijckere   besidt dat rijcke   dat hoort men noch eer   mijns vaders   dat smaect noch bat   dat u bereet is van beghinne der werelt   dat maect eewelijc danc ende lof  omme-dat sij vercoren sijn eer dat si ghescapen waren  alsoe saen alse dat oordeel leden es  ende die veroordeelde sijn inden gront der hellen  soe sal die hemel ende die elemente vernuwen  want dat vier sal soe groot sijn dat al dat in eertrijcke es verberren sal te pulvere  alsoe sal god overmids dat vier de element vernuwen in  claerheden  ende subtijl maken in eender sconre vormen dan si te voren hadden  want die elemente ontsuvert sijn van zonden der menschen  soe moeten si ghesuvert werden met den viere  ende want si den goeden menschen ghedient hebben  soe moeten sij gheloent werden met claerheyden ende met subtilheyden  ende oec daer-omme  dat die weerelt si een ghelikenisse dies glorificeerden lichamen  ende dat die mensche senlijc scouwe die schoonheyt des hemels ende der eerden  die overste natuere  die hemele ende die planeten  omme-dat si verre sijn vander eerden  soe sijn sij puer ende onvermingt  ende en behoeven gheens puergerens  maer sij sullen werden ombeweechlijc  ende sullen ontfaen meere claerheyt  dat es haer overlijden ende haer vernuwen  die zonne sal staen in orienten ende die mane in occidenten  also sij ghescapen waren  die hemel ende die planeeten sijn ghemaect tsmenschen behoef in ij manieren  dat es dat die mensche ende alle lijflijcke creatueren gheboren werden ende leven ende wassen overmids dat beroeren ende invlote des hemels  daer-omme sal die hemel rasten  want gheene creatuere en sal dan sterfelijc leven maer glorioes - die ander maniere daer-omme dat de hemel ghescapen es  dat es omme sijn schoonheyt ende omme sine claerheyt  die sal menichfuldelijc meeren  die eerde sal sijn claer als een cristal  ende pleyn als eens menschen palme  die wateren selen sijn puer ende claerre dan sij nu sijn  ende blivende nader ghedaente ende nader substancien  die locht sal sijn clare  want de zonne ende de mane ende alle de sterren selen sevenwerf claerder scinen dan si nu doen  ende het en sal sijn noch wolcke  noch haghel  noch reghen  noch went  noch blixeme  noch donder  noch nummermeer nacht  maer een eewich dach ende eewighe claerheyt in hemelrijcke ende in eertrijcke  de donckerheyt der locht ende de zwaerheit der eerden ende die coutheyt des waters ende de berrende hitte der viers  dat sal hem te male sinken inde helle  maer die dorschinicheyt der watere ende der locht ende die claerheyt des viers  ieghewelc sal bliven in meere claerheyt in sire speren  aldus sal hemel ende eerde overlijden  ende  niet vergaen  maer vernuwen in vele hoghere wijs  dit es dat uutwendighe senlijcke rijcke gods ende alle sire heylighen  nu selen die gloriose live der menschen dit rijcke des hemels ende der eerden besitten in eewigher vrouden 
die siele die ghesceeden es vanden sterfelijcken lichame diese hindert ende verswaert  die hevet een volcomenre wesen dan metten lichame  maer alse die siele besidt den selven lichame glorioes  soe en es hi haere noch hinder noch pine  maer eewighe blijscap ende eewighe vroude  op-dat de lichame si eene vroude der zielen ende hi haer niet en lette inde werken der zalicheyt  soe moet hi hebben vier gaven  de eerste gave dat es claerheyt  want dat element des waters es inden lichame gheglorificeert  daer-omme es hi claer ende doerscinich  ende hi wert oec beseten van sinen gheeste die claer es ende glorioes  ende want de lichame doerscinich es  soe vloeyt die glorie der zielen dore den lichame  ende werdet sevenwerf also claer alse de sonne  maer si en selen niet ghelijc claer sijn  want soe de ziele edelre ende claere es  soe de lichame claerre sal sijn  ghelijc dat die eene sterre claere es dan die ander  alsoe sal ondersceet sijn inden gloriosen lichame inden eewighen levene  die kindere die sterven eer si te besceedenheyt comen  die sijn ghelijc der manen  want si en hebben gheen licht in hem van haere verdiensten  maer vander glorioser sonnen  dat es  vander doot cristi ende van sijnre verdienten sijn sij verclaert  de andere gave dat es ondoochlicheyt  want dat element der eerden es in hem glorificeert in stercheden ende in vastheyden  soe dat hi niet lijden en mach  ende de elemente en selen niet sijn contrarie in hem selven noch inden mensce  daer-omme es hi ondoechelijc  ende want die gloriose ziele besidt haren properen lichame die oec salich es  soe en mach de lichame van gheenen dinghen lijden  adam die en leet niet eer hi de sonde dede  noch hi en  mochte niet lijden in dien state  maer hi mochte lijden  alst scheen  na de sonde  die kindere die sonder doepsel sterven ende noeyt sonde en daden  si en doghen niet inden voerboeghe der hellen  maer dat en es niet van harere cracht  want sij en sijn niet salich  maer het es vander ontfermherticheyt gods  maer die gloriose lichamen der heylighen  al waren si inde helle  ochte onder der eerden  ochte inden gront der zee  het en pijnde hem niet  die derde gave die den gloriosen lichame chiert  dat es subtilheyt  want dat element des viers es in hem glorificeert  ende heeft dat lijf soe subtijl ghemaect  dat hem gheen dinc henderen noch letten en mach  ende die edele ziele hevet haer lijf beseten in sulcker subtilheyt  ende hevet hare gheenicht ende verwonnen ende subtijl ghemaect sonder eenighe grofheyt  de vierde gave die den lichame chiert inder glorien  dat es snelheyt  want dat element der locht es in hem glorificeert  want dat lijf glorioes sal sijn  soe en maecht niet verswaert werden  want die gloriose ziele sal met haren gloriosen live varen in eenen oghenblic waer si wilt  nochtan sal de edelre ziele claerre ende snelre sijn dan de andere  -dit sijn die gaven der glorioser live naden opverstannesse  dese iiij gaven bewijsde cristus op eertrijcke in sinen live  hi bewijsde claerheyt inder transfiguracien  ondoechelijcheyt  want hi hem selven gaf tote eender spijsen opden witten donderdach  met begheerlijcker vrouden ende sonder eenich lijden  subtijlheyt  want hi sonder pine in maechdomlijcker reynicheyt gheboren waert  snelheyt  daer hi op de see wandelde  noch selen de gloriose lichamen sunderlinghe blijscap hebben inden rijcke gods in siene ende horene  want si selen sien den gloriosen lichaem cristi ende marien sijnder weerdigher moeder met lijfelijcken oghen  ende alle die eedele lichamen der heylighen vol glorien ende weelden  ende die cierheyt ende die grote claerheyt der hemele ende alle der elemente  ende si selen op eenre uren hemelrijcke ende eertrijcke doervaren ende weder inden hemel sijn  ende si selen gode loven met sanghe ende met al dat si gheleisten moghen  ende die gloriose luyt  sal soe minlijc sijn te hoorne  ende des zullen si pleghen inder eewicheyt  ende de glorie der zielen sal ute-vloeyen  ende dore-vloeyen alle die lijflijcke crachte der zielen totte in dat ghevoelen  dat sal soe groot sijn  dadt ons nu ombegripelijc es  dese weelde sal dueren sonder onderlaet inder eewicheyt  dit es dat uutwendighe senlijcke rijcke gods  ende dit es dat nederste inder glorien  ende dit werdet den mensche ghetoent in deser wijs  op-dat hem verlanghe ende hi hem edelijc oefene in duechden 

 ii  
noch werdet den minnenden dat rijcke gods ghetoent in natuerlijcken lichte  want gracie noch glorie en verdrivet niet dat natuerlijcke licht  maer het werdet verclaert  want alse de natuere niet verbeelt en es met zonden  soe machmen natuerlijc bekinnen hemelrijcke ende eertrijcke  ende al dat god ghescapen hevet te sire eeren ende smenschen behoef  op-dat hi met allen ende van allen gode love ende diene  die lof ende die dienst  dat es dat verborghene rijcke  dat god vertoent in lichte der natueren  daer die vremde niet af en weten  nochtan dat si claer sijn in natuerlijcken lichte  hij mach oec bekinnen natuerlijcker wijs die ordinancie inder zielen crachte ende sire senne  uutwendich ende inwindich  ende die ordinancie alre creatueren mach hi bekinnen in lichte der natueren  ende dit es een natuerlijc rijcke gods  want god besidt alle creatueren alse sijn eyghen rijcke  aldus werdet desen mensche ghetoent dit natuerlijcke rijcke gods  maer dit machmen bekinnen sonder gracie gods ende loven sonder loen  maer die in godlijcker minnen sijn en moghen dese dinghen niet aensien noch merken sonder gode te lovene  ende daer-om selen sij van allen loen ontfaen  

 iii  
 noch werdet den edelen dat rijcke gods ghetoent inder scriftueren overmids die leere cristi ende der heylighen  ende de exemple cristi ende sire heylighen  die si ons ghelaten hebben op-dat wij hem volghen  ende dat vercrighen dat si beseten hebben  dien dit rijcke der scriftuere ghetoent werdt van gode  hi versteet de scriftuere te rechte  nochtan en versteet hi niet  mach wel gheschien  alle die behendighe senne diere in vallen  maer dies en es gheen noot  maer hi versteet afleyden ende toeleyden  ende alsoe kint hi alle waerheyt  want daer-in sijn alle duechde ende onduechde besloten  hi kint oec wel de stemme der vremder die herden scienen  ende roveren ende mordenaeren sijn  dat sijn die die de scriftuere onghelijc den heylighen ontbinden  ende die onghelijc den heylighen sijn in haeren levene  dat sijn alle die die ave leyden van duechden  ende tijdelijcke dinghen meer soeken dan der menscen zalicheyt  die sijn vremde ende niet herden  maer dit rijcke sal volbracht werden van gode ende vanden goeden menschen  dats eene sillebe niet achter bliven en sal in waerden  in werken ende in allen duechden  dit es dat rijcke der scriftueren dat wij volvoeren selen  want het es ghevloten ute den heylighen gheest overmids cristum ende sinen heylighen  de scriftuere sal vergaen  maer de vrocht sal eewich bliven  de gheleerde behendighe mach de screftuere claerlijc ontbinden overmids volheyt der screft ende behendigheyt sijns verstennessen ende langhe gheoefentheyt inder scolen  nochtans dat hi sonder de gracien gods es  maer de vrocht ende de soeticheyt diere in verborghen es  dies en mach hi niet ghesmaken sonder die godlijcke minne  ende hier-omme werdet dit rijcke der scriftueren den minnenden ghetoent  op-dat si der heyligher scriftueren ghelijc leven  ende der soeticheyt ende der vrocht ghesmaken in tijt ende inder eewicheyt   want doechde ende troost van binnen ende hope des eewichs levens  dat es dat rijcke gods dat verborghen es inder scriftueren  dat vertoent wort den minnenden  dies de vremde niet en ghesmaken en moghen met gheenre const noch met behendicheden sonder de gracie gods 

 iv  
ten vierde male toent god den edelen sijn rijcke in lichte der gracien ochte der glorien  ende dit toenen es boven sen ende licht der natueren  ende boven al datmen leeren mach inder scriftueren  nochtan en eest niet jeghen scriftuere  want dat goet ende die welde die god toent sinen vrienden in desen lichte  dat en mach de scriftuere niet leeren  noch men maechs niet scriven alsoe bevoelijcke noch alsoe volcomelijcke alst god toent den minnenden gheesten  dit rijcke dat den minnenden ghetoent werdet  dat es vrocht ende smaec van allen duechden  dat es eene spijse der inghelen ende der heylighen ende alder goeder menschen  want nu vele menschen pleghen werken der duechden sonder duecht  dat es sonder godlijcke minne  die en smaken niet de vrocht der duechden  andere menschen pleghen werke der duechde  ende hebben caritate ende godlijcke minne  nochtan en sijnse niet ghenoech verclaert  dat sij der vrocht ghesmaken mochten in deser wijs  dien dit rijcke ghetoent sal werden ende der vrocht ghesmaken sal  hi moet gheset sijn van gode in midden den rijcke sire zielen in dat overste sire ghedachten  dat es tusschen een overweselijc inghanghende scouwende leven ende een uut-vlietende werkelijc leven  vanden werkene ende vander scouwene hebdij ghehoort  nu wullen wij spreken vander duecht in lichte der gracien ende in lichte der glorien  want alle werke der duechde ende oefeninghe van buten die zullen inde nemen  maer de vrocht sal onse spijse ende dranc sijn eewelijc ende emmermeer  ses manieren van  vrochte ende van bevoelijcken smake werden desen mensche ghetoent  in werkelijcheyden ende naden nedersiene der ghedachten  in lichte der gracien ende oec in lichte der glorien  maer si en smaken noch en ghevoelen niet ghelijc in gracien ende in glorien  die eerste vrocht ende de eerste smaec  dien moeten alle menschen hebben die te hemelrijcke comen selen  ende dies ghesmaken nu alle die met gode salich sijn  dat es een nedergheboeghet onderdanich ghemoede onder die hoghe moghentheyt gods  der nedere ghehoorsamheyt in gheboden ende in verboden  diere es noot yeghewelc mensche die zalich werden wilt  die andere vrocht es dat hem de mensche ghevoele gront-melde uutvlietende  ende ghenadich in rechtene  ende verduldich ende saechtmoedich in lijdenne  de derde vrocht es dat de mensche die nedergheboechde oetmoedighe onderdanicheyt  ende die meldicheyt  ende die verduldighe saechtmoedicheyt in hem ghevoelende ende bekinnende si alse sijn eyghen wesen  ende dat sijn die vrochte des werkenden levens  de vierde vrocht es eene opgherechte bevoelijcke liefde te gode met zielen ende met live ende met ghehelen crachten  ende een bevoellijc begheren dat hi ende alle creatueren die god te sinen love ende te sire eeren gheoordent heeft  dat si dat volbringhen met al dat si gheleysten moghen van buyten eende van binnen  dat begheert hi met innigher begheerten  dat si dies ontbliven  dat es hem een wee zonder vergheeten  de vijfste vrocht des eewichs rijckes  dat es eene bevoellijcke ongheduerighe minne die zonder onderlaet van boven gherenen werdet  die altoes vereenighen wilt met den-gheenen dien si mint  ende altoes alle deuchde werken moet  want si hevet van eedelheiden  de seste vrocht des rijcken  dat es een claer aensien alle dese vrochte ende een merken alle des bevoelens  ende hi siet ane dat senlijcke rijcke  alsoe alst nu es  ende alsoet sijn sal in eewicheyt  ende hi siet ane sijn natuerlijcke rijcke  hoe dat god ghescapen hevet ende gheciert natuerlijc ende overnatuerlijc  ende cieren sal inder glorien  ende hi aensiet alle  die gloriose inghelen ende die heylighen  hoe si vloeyen ende weder-vloeyen inden love gods  ende hi aensiet de meldicheyt gods  dat hi eene principale sake es alre duechde ende alles ghevoelens  ende dat hi uutvlietende es met hem selven ende met al sinen gaven  dat maket den mensche ongheduerich omme gode te ghelijckene ende met hem te vereenighenne in een eewich ghebruyken  dit sijn de vrochte inden begherlijcken levene 

 v  
ten vijfsten male wert dat rijcke gods den minnenden ghetoent boven al ghescapen licht in eenen onghemetenen godlijcken lichte  ende dat moet sijn boven redene  in die inghekeerde ghedachte in dat overwesen gods  daer ontfeet hi drierande vrocht  eene onghemetene verclaertheyt  ende eene ombegripelijcke minne  ende een godlijc ghebruyken  die ierste vrocht es eene onghemetene claerheyt  die es eene sake alle der claerheyt die in scouwene ende in werkenne es  die claer claerheyt es soe smakelijc den verstane  dat hem ontsinket weselijc in die claerheyt  ende wert een met diere onghemetenre claerheyt  die andere vrocht  dat es ombegripelijcke minne  die doervloeyt al dat rijcke der zielen na dats elcke cracht ontfanclijc es  ende si doet de ziele smelten in eene eenvuldige weselijcke minne  overmids die onghemetene claerheyt ende die ombegripelijcke minne soe wert de ziele doervloeyt ende doergaen  ende comt in een ghebruyken  dat es de derde vrocht  dat ghebruyken es soe groot  dat god ende alle heylighen ende dese hooghe menschen hier-in verswolghen ende versmolten sijn in onwisen  dat es in een niet weten ende in eene eewighe verlorenheyt  maer in dit insinken in deser verlorenheyt leghet de hoochste smakelijcheyt  nu sal de mensche sijn een ghemeyn  mensche  ende sal sine ghedachte besitten alsoe een coninc sijn rijcke besit  dat de ghedachte altoes nederkeerende si tote allen duechden  op-dat hi draghe een volcomen ghelijc der vrochtbarigher eenicheyt gods  die sonder onderlaet uutvloeyende es na persoenlijcheiden met allen gaven tot alre creatueren noodt  ende hi sal zonder onderlaet weselijc inhangende sijn met diere selver ghedachten  op-dat hi overformt ende overbeelt werde in die afgrondighe claerheyt  ghelijc den godlijcken persoonen die in elcken oghenblicke verwielen in dat afgrondighe wesen  ende overvloeyen in ghebrukene  nochtans sijn sij eewelijcke uutvlietende ende werkende na den ondersceede inder vrochtbarigher natueren  alsoe sal die ghemeyne mensche staen in dat overste sire ghedachten tuschen wesen ende crachte  dat es tuschen ghebruyken ende werken  altoes weselijc inhanghende met ontvlotenheyden in ghebruykene - ende ontsincken in sinen niete  dat es in demsterheyt der godheyt  dat es gods ende alre gheeste overste zalicheyt  alsoe werdet hi ghetransformeert van claerheiden in claerheiden  dat es van ghescapenre claerheyt in onghescapenre claerheit  overmids sijn eewighe beelde  dat es dies vaders wijsheit  dat es een beelde en een exemplaer alre creatueren  want in dien beelde leven alle lijflijcke ende alle gheestelijcke dinghe  overmids dit selve beelde vlieten alle creatueren ute in ghescapenen wesene  ende ontfaen een ghelijc gods  maer die eedele ghemeyne mensce dat es de ghelijcste  want hi vliet ute met allen duechden  ende hi es ghelijc gode die ute-vloeyt met allen gaven  ende hi blivet in een eewich ghebruken  ende es met gode boven alle gaven  dit es een verclaert ghemeyn mensche in alder edelheit 


 colofon 
                dat wij al dit vercrighen
                sonder eenich ontbliven 
                dies helpe ons die heilighe drievuldicheyt 
                amen 

dit voerscreven boeck heetet dat rijcke der ghelieve