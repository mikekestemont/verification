god si met v  van mijnre groeten
mach v clene virtuut ontmoeten 
dan omme dat ghijt hebben wout
ende ghiere mede spelen sout 
so antwerdic v in spele 
met corten worden ende niet te vele 
 daer ghi mi af spreken hiet 
mi es als enen kinde ghesciet
dat na sprect dat het spreken hoert 
eert bekint heeft oft becoert 
der minneun natuere es mi oncont 
want hare wesen ende hare gront
es verborghen ieghen mi 
hoe mi daer af te moede si 
dats mi also goet versweghen
alse te vremder stat ghedreghen 
die minne moet v doen bekinnen
hoe men met minnen mint in minnen 
hare natuere doe v verstaen in niet
hoe men met niede in niede besiet 
god doe v in uwe ghebreken pinen
ende verstaen in uwe vercrighen 
god doe v in onthopen leuen
met alden dienste die ghi moghet gheuen 
ende daer na in hopen te ghecrighenne
ende in minnen nature niet tontblienne 
dit en seidic dus niet om dat ic woude
vore v bidden noch dore v houde 
maer dat ghijt woudt in groeten hebben 
daer omme moestict v dus segghen 
hoe minne hare natuere pleghet 
hoe minne nemet ende gheuet 
dat es in menigherhande manieren
daer si hare wesen met doet scieren 
in minnen wesen es al beloken 
vercrighen  ghebreken  hopen  onthopen 
ende dat es namelike niet
al dat menre af horet ende siet
ende bekinnen mach ende verstaen 
dats onuercreghen ende onghedaen 
die der minnen wilt sijn na minnen ghetame 
hi moet in allen sijn minsame 
hem moet dore minne alle leet ghenoeghen 
hi moet hem tallen dinghen voeghen 
beide in lichte ocht in sware 
ghelijc oft hi haer eyghen ware 
 hine mach ontsien en ghene noet 
anxt noch pine  scade noch doet 
dat hi heeft moet hi toe gheuen 
daer hi mint moet hi op leuen 
ende als hi alre gherenst name
jn minnen wesen minsame
na gheuoelen ende hoghe bekinnen
jn hoghen verstane der naturen der minnen 
so ualt hi neder so int niet 
dat hi nochtan hoert ende siet
ende inder minnen nature versteet 
dat dunct hem verre ende onghereet 
nature eiscet soe met storme naturen
ende doetse in ongheduerne dueren 
die niedt verswelghet so al hare gheuen 
dat si dies seden altoes moet pleghen 
vercrighen doet den sin faelgieren
ende toecomen van menegher manieren 
want als men raste heeft swijcht men stille 
dan dademen niet  haddemen onwille 
die raste vercrighet wilt dicke sijn
jnt heerscap vander minnen fijn 
so es hi comen quansijs te houe
ende waent wonen in die gheloue
vanden ghetroesten ende int gheuen 
daer hi langhe sal sonder leuen 
vercrighen hoghet oec den sin
jn menich herde fier ghewin 
want hi vercrighet daer hi na pijnt 
jc pense dat hem vroude ane scijnt 
want hi droeft die daer te dienste steet
daer sijn ghewijn es onghereet 
maer ioesten ende hoghe daet
doet hi dicke dat wale staet 
de ghene die met fieren sinne
waent vercrighen gherechte minne 
ghelijc dat die ridderen coene
van fierheiden pleghen te doene
scoenheiden an haren scacht 
daer bi versteet men haerre fierheit cracht 
 ende dat si bi diere daet ghewinnen
hulde der stat daer si minnen 
also doet oec die edele sin
daer nature met niede es in 
en de  es in minnen delite so hoghe 
noch pinen van so groten ghedoghe 
die hare fierheit laet ontbliuen 
sine willet ouer recht ghecrighen 
onuercrighen es hoghere daet 
die daer met sterken niede in staet 
want die weet wat hem gheberst
hi es die ghene die niet en verst 
op dat hi weet waer die stat sy
daer sijn wesen ware vri 
sone sal hi ghene pine sparen 
hi sal met niede in storme doreuaren 
eest ieghen gode eest daer mede 
dat es der vrier minnen sede 
dit en seggic niet om dat ict prise 
maer omme dat ic den wech der minnen wise 
joncffer  oec niet dat ic v wise 
maer der minnen vriheyt prise 
want ieghen gode en was nie dinc
die men in rechter minnen beghinc 
al segghic dore der riker ghewout
die minne heuet in hare behout 
dat kinnic men  ghi kinnet bat 
ghi sijts in scaec ende ic in mat 
van hope canic niet ghesegghen 
ghine selet int wesen naerre hebben 
daer omme benics vele te bloeder
ende sprekere v vele af te noeder 
want ghijt met pleghene naere kint 
die met niede in hope mint 
hi gheeft ende nemp op sijn ghewin 
hi versteet meneghen sconen sin 
hoe men nemen sal ende gheuen 
ende gherechter minnen pleghen
die al es  ende hi versteet
waer sijn ghewin hem es ghereet 
 hi gheeft hen allen die sijns behoeuen 
hi troest die ghene die hen bedroeuen 
hi raet dien die luttel weten 
hi comt op menich hoech vermeten 
hi stormt op behaechlijcheit 
hi versteet die hoghe werdicheyt 
diemen metter vrier minnen
jn hopenden werken mach ghewinnen 
wat holpe dat ic van hope seide 
hope en ontsiet en ghene aerbeide 
met hoghen hope ghecrighet men al
dat es ende was ende wesen sal 
onthope dan sijn meere storme 
si maken onghedane vorme 
onthope doet dienen quade ende goede 
het scijnt onspoet in groten spoede 
die met onthopenne es beuaen 
sijn nemen  sijn gheuen es onghedaen 
sprect hi  het dunct hem onghehoert 
jn onthope wert al becoert
raste ende pine van minnen storme 
hier bi heeft hi onghedane vorme 
die in onthope leeft ende pijnt 
het dunct hem emmer onghefijnt 
wat hi dient  hi ontsiet
dat hem sijns willen niet en gheschiet 
wat hi bekent het dunct hem nicht 
hier bi verstormt hi ende dient echt 
sijn dienst dunct hem te clene in werke 
dat houtene altoes in minne sterke 
dat men hem gheeft dunct hem te clene 
dat houtene altoes in swaren lene 
dats onthope die altoes hacht
te pijnne in die meeste cracht 
dats ene herde scone werc 
hets onuerwonnen ende euen sterc 
het gheeft al datmen soude gheuen 
het leeft al datmen soude leuen 
het heeft al datmen hebben soude 
het wilt al dat god ye woude 
 jn arme  in rike  in nedre  in hoghe 
jn onthope ende in onghedoghe 
die dus in allen werct ende pijnt
ende in coste en faelgeert noch en fijnt 
hi ghecrighet al dat god ewelike
jn hem sal wesen in hemelrike 
dat ic woude van edelen niede
segghen wat bi hem ghesciede 
dat ware ouerdaet van mi 
want ic en ben niet so vri
dat ic mijns selfs iet hebbe verteghen
also men in niede sal pleghen 
die in niede iet soude vercrighen 
hi moeste hem seluen in allen ontbliuen
ende vertien eren ende rasten 
die waghe draghet van swaren lasten
ende verre heuet te gane 
dies bennic in goeden wane 
dat hire spade comen sal 
hine vertie al omme al
ende en achte niet menegher dinghe 
met te iubilerenne sonderlinghe 
noch vremde saken te onderwindenne 
noch cleynen rouwe te bene te bindenne 
noch dore ere te latene vriheyt 
noch te doene onbescedennen aerbeit 
want dit sijne  te  tekenne van ontbliuenne
ende minne niet te vercrighenne
gherecht niedt dats begherten gront 
die meneghe herte maect onghesont 
begherte gaept altoes so wide 
dat ict tghelike te segghenne mide 
want alle gheliken sijn te clene
te selken gapenne  alse ic mene 
begherten wesen es al niedt 
jn welken so si hare besiet 
smaecse  kintse  si es onuersadet 
wie mach dueren diese dus verladet 
al hadde begherte al dat minne
gheleisten mach bouen allen sinne 
 nochtan soudsi onghecost bliuen 
dat mach men dan in niede vercrighen
onghenade ende sterke pine 
altoes in onghedueren te sine 
dat ic van niede hebbe gheseghet
dats clene ieghen datter in leghet 
dat ic van minnen sprake voert
daertoe hebbic te clenen confoert 
daeric so vele crachs bi name 
dat ic die minne minsame
volprisede na hare werdicheit
ende den wonderliken arbeit
dien si gheeft dien die mint 
daer si hare seluen in bekint 
si doet hem onghereet begheren
ende van onghereden teren 
si doet hem grote ghereescap vlien 
si doet hem suetten dienst ontsien 
si doet sine vriheit staen in rechte 
si maect sijn heerscap knechte 
si maect sine eyghenheyt vri 
si maecten aerm  hoe rijc hi si 
si nemt hen alre saken macht 
daer hi der minnen met dede ouercracht 
jn die nature van hoghere minnen
daer mach men wonder in bekinnen 
si doet veruolghen al dat ontuliet 
si doet verwinnen dat men ontsiet 
si heeft ghewout in eerde  in hemel 
si maect den minnenden so temel 
dat hi en ontsiet pine noch leet 
hi en si in al haren dienste ghereet 
eest in quade  eest in goede 
 dat sijn der vrier minnen spoede 
waeromme in goede  waeromme in quade 
waeromme in vrome  waeromme in scade 
daeromme in goede  dat men sal nemen
van minnen recht ende wel ghetemen 
daeromme in quade  dat men der minnen
gheen recht te vollen en can bekinnen 
 dus moet hi hem besoeken in al
die ghewareghe minne vercrighn sal 
daer omme in vrome  die minne ghewint 
dat hijt hare sonder loen bekint 
daeromme in scade  al datmen mach
dore minne verdinghen  onghelach 
scande  pine  leet ende toren 
dat heuet die minnare al vercoren 
ter minnen behoef  ocht waer ghewin 
daerne spaert hi vore herte noch sin 
hi nempt also gherne tusere als tsoete 
op datter minnen ghenoeghen moete 
jn goede toent minne ghenuechte 
jn quade datmen haers heeft behoefte 
jn vrome toense dat hare ghewinne
gheuen rijcheit altoes ende minne 
jn scade toense dat hare cracht
den hemel ten dale heuet bracht 
dat ghewin dat quam van scaden 
ende die ghenade van mesdaden 
die minnare die minne wilt verstaen
hi sal gherne pine ontfaen 
hi sal hem scieren met minnen natuere
ende met onthopenne die weghe puere 
ghebreken besouct den gront van minnen 
vercrighen doet hare rijcheit kinnen 
onuercrighen doet nauwe poghen 
hope doet vlieghen in minnen hoghen 
met niede salmen ghebruken minnen
ende volcomenlike smaken ende kinnen
hare glorie ende hare weelde 
onse bliscap ende onse seelde 
onse ioye ende onse delijt
dien eweliken nuwen tijt 
nadien datmen die natuere van minnen
met desen poenten mach ghewinnen 
so es hi sot die spaert een vre 
hine gheue hem seluen in auontuere
die hem ontmoet  dus mach hi kinnen
waer hi mach dese poente ghewinnen
te sinen ghebode  te sinen rechte 
ocht ware sien ghehuerde knechte 
so heeft hi yoye met minnen in al
alse lief in lief ghebruken sal 
die minne van minnen wilt ontfaen 
dien tijt dat hi es in sijn verstaen 
 so gheue hem seluen in al der minnen 
so mach hi van minnen minne ghewinnen 
god gheefse hen allen die staen na minnen 
jc ben diese niet en kinne 
noch kinnen en wane vore mine doet 
dat ontfarme hem die minne gheboet 

  
viere meestere seiden enen coninc
welc ware die staercste dinc
die in die werelt mochte sijn 
doen seide elc den wille mijn 
al en was ic doen niet daer 
ende elc seide na sijn herte waer 
die ene seide  dat die wijn
met rechte starcste soude sijn 
dies hi purgeert ende den droeuen verhoghet 
ende meneghe andere doghet
die hi werct in meneghe dinc 
die andere seide  een coninc 
om sijn menichfoude bedwanc 
jc mocht v maken te lanc 
die derde seide  dies wiues werke
verwinnen alrehande sterke 
die vierde seide  die waerheit
ware starcst alre starcheit 
dit sijn  iiij  grote crachte
diese verstonde ende wel bedachte 
die wijn es rouwe om nederheit
ende penitentie ende arbeit 
ja  rouwe om datmen der groter minnen
te lettel es in allen sinnen 
altoes in hope ende in vresen te sine
jn dronckenscape van desen wine 
die meester die dese cracht priset
dats omme dat si grote werke bewiset 
die andere starcke es die coninc 
die versmadet alle dinc
sonder datter rechter minnen hoert 
ende en wilt el gheen confoert 
 dit sijn die gheestelike arme 
daer ic van herten omme karme
dat ict nie ghesijn en conste 
want mi die minne niene onste 
die arme van gheeste es een coninc
die verwinnet licht alle dinc 
hebben  willen  ende begheren 
ere  raste  ghebruken  t h eren 
dus ghedane arme en willen niet 
dan allene dat die minne ghebiet 
dus es hi arm  want hi niet en heuet
daer sine begherte iet an cleuet 
hi es coninc  want hi bedwinghet
al dat hem minne niene bringhet 
die derde eest wijf die starcst es 
die derde meester vermat hem des 
om dat si den coninc ende alle man
verwinnen mach ende wale can 
dit wijf es oetmoedicheit 
die hare so hout in nederheit
dat si hare seluen niene verhoghet 
al mochte si werken alle die doghet
die alle menschen moghen die leuen 
en soude hare ghene raste gheuen 
ghene sake en gheraect haren gront 
ghewareghe oetmoedicheit en verstont
al dat minne gheleisten mochte 
dat hare niet ghenoech en dochte 
dit es die starcste wel met rechte 
si maect van heerscape knechte 
die alre fierst was inden hemel 
dien maecte de n  diepe n  gront so temel
dat hi vte sijnre hoecheit viel
jn dien grondelosen wiel 
want hare oetmoet was so groet
dat si den coninc te hare gheboet 
si was starcst  dat sceen hare wale 
die noch woude wonen inden dale
van oetmoede  hi soude verwinnen
alle die crachte der groter minnen 
versmaetheit begherdi alte clene 
dat let v hier ane meest allene 
 die vierde es waerheit  si verwint al
dat was ende es ende wesen sal 
hare ghewout es minnen leuen 
hare oefeninghe ende hare gheuen
beueet der vierre crachte daet 
ende doet al leuen na haren raet 
si benempt die cracht vanden wine
ende sconincx die starcst pleghet tsine 
ende swijfs die staerc es meer 
ende der waerheit doetse selue keer 
daer men volcomelike mint
ende metten crachten wel bekint 
daer mint men ewelec als men soude 
ende ic gherne minde ende hebben woude 
die mint en ontsiet noch en bekint
weder hem minne haet ochte mint 
die mint hine ghemist niet
waer hem vrome oft scade ghesciet 
ghere onderscedenheit en pleghet minne 
si es vri in allen sinne 
si es oueruloedich in haer ambachten 
sine can der waerheit niet gheachten 
si es so edel ende so coene 
beide in latenne ende in doene 
si en aensiet scade no vrome 
op dat si in hare seluen come 

  
god si hen allen god diene minnen 
ende hem allene minnen werdich kinnen 
ende dies beghinnen met worden  met werken 
ende metter wet der heylegher kerken 
ende voert ane dolen in minnen raet 
na deemster onthopen hoghe toeuerlaet 
ay  hoe onghehoert sijn minnen weghe
eer minne met minnen wint sege 
die seghe in minnen wilt ghewinnen
hi moet hem chieren in allen sinnen
ende na minnen ghetame sijns al vertien
ende met hare doemen ende benedien
hem seluen ende dat hi haet ende mint 
 dat hi minnen so sijn recht bekint
dat hi niet en wilt ende minne en heuet
hem niet tontsegghenne sine gheuet 
want die mint hem es al vremde raste
ende pine ende ouerlaste 
begherte dore graeftenne alse een wiel 
so moet minne dat veruullen gheheel 
ay  hoe moet hi hem vertien al
die hem gheheel der minnen gheuen sal 
ende hoe ghestede sijnse in elendegher pinen 
dat doen hare worde  hare werken scinen 
dat toende die moeder wel der minnen 
an hare mocht ment ierst bekinnen 
al was te voren om minne ghedaen 
bi hare mocht ment al verstaen 
sine ontsach wet noch van maghen
ghewoente  miede  dreighen  prijs noch claghen 
si liet al omme hare eneghe lief 
ende waest dan recht datse minne verhief 
doen makese minne der minnen moeder 
waeromme verghet des iemant vroeder 
van hare te sprekenne es mi te groet 
want ic nie en dede dat minne gheboet 
ende si dede der minnen hoechsten raet
ende dore doelde hare toeuerlaet 
tote dat si op clam int hoechste lant
daer si minne in ghebruken voluant 
dus doet mi nederheit van hare swighen
ende haerre hoecheyt nighen 
al droech hare boem uele urochten
daer men oec af spreken mochte 
heren  vrouwen  ende ioffrouwen 
die dore mine der hoechster trouwen
onderdanich waren toter doet
jn al dat hen die minne gheboet 
van al den anderen latic bluien 
van ere willic een deel bescriuen
daermen van gheestegher minnen
grote tekene ane mach kinnen
ende groet exempel mach nemen af 
 hoe enich si hare der minnen gaf 
dat was maria magdalene 
die ene met minnen was ghemene 
ja  origenes seghet van marien 
die minnen van gheestegher minnen mach lien 
die dore leiden marien leuen 
ende hen gheheel in minnen gheuen 
ende diene moghen wisen in behaghenne
ende segghen  dit seide hi mi  ic saghenne 
si selen leuen herde elendich
ende op hare matherie behendich
die si ontmoeten in pine  in raste 
jn verlichtenne  in coste  in laste 
op dat si der minnen ghenoeghen moghen 
si souden hem eens ende alles belouen 
die in allen hem dus der minnen gheuet
dat minne te hem niet tsegghen en heuet 
dien toent hem god in enen vliene
jn sconen ghelate van goet ghesciene
ende sprect hem toe verhoelne woerde
die hi bekint  ende die nie en becorde
vremde herte die hare vore minne iet spaert
ende alle vren in minnen niene staert 
want die fier ende ghewarich der minnen sijn
si lesen hare vonnessen in minnen anscijn 
ende sijn altoes in minnen wakende 
hem es enich wonder nakende 
ja  wonder vore ons die minne niet en kinnen 
maer gherechtecheit vore hen die al gheuen der minnen 
want dat scoenste leuen dat ic weet 
al wetict mi wel onghereet 
dat waer datmen gode liet bewerden
jn nemen  in gheuen  in storme  in verden
waerdt in minnen  waerdt in haten 
dat soude al effenne sijn te maten 
woude god comen  woudi gaen 
dat soudemen al in minnen verstaen
ende nemenne also hi selue es minne 
ende en euffenen ghene affectie daerinne 
want god es best met gode tontfane 
 ende te behoudenne ende naest te verstane 
die hem met hem seluen te gode doet 
jc wane hem god ontbliuen moet 
want nieman hem ghenoech ghedoen en can
die draghet die ymagie vanden erdschen man 
gheuoelen wij iet  wij werdenn gherenen 
ende verliesen redenne ende willenre op lenen
ende wanen een sijn met dat wij minnen 
dus breken wij tspel eer t  wijt ghewinnen 
die ane dreghet den erdschen man
besie die scout der redennen an 
die sine reghele es  ende die hem leert
die werke die men ter minnen keert 
ende hoe men minne mach behouden 
ende waer met minne heuet minnen vergouden 
als men dus gode hantiert met minnen
ende met minnen sijn s  gnoech mach kinnen
dats hem die mensche niet en onderwint 
alsenne god dus ene minne vint 
so es sijn siele verswolghen in enen wille
des ouersten gherochs inde diepste stille 
job seide  hi hadde tuerhoelne ontfaen 
oec heuet selc sint so ghedaen 
te rechte eest hen verholen  die nemen
gherne vremde troeste ende dat ghetemen 
die gode hen seluen willen ghemicken
ende ghenoechte soeken in allen sticken 
ende laten hare regele ledich bliuen
ende soeken sonder werc gherinen 
die en selen gode sien noch van hem verstaen 
also minne ende iob hebben ghedaen 
ende si doen die alles om gode vertien
ende met hem al doemen ende benedien 
ane wien dat gheet  gods werc es hen
bouen alle ghenuechte in haren sen 
den minnenden dunct al onghedaen
wat hi do e re minne mach bestaen 
jc moet der minnen onmate seden
verswighen bi mijnre nederheden
tote daticker bekinne mee 
 dien minne gheuet onghenadich wee 
dat sal sijn dat alre naeste wesen 
maer salne minne meer ghenesen 
legghe hare den breidel op den hals 
ende si hare onderdanich als 
ende doredole die weghe in minnen raet 
dat si sijn rijcste toeuerlaet 
ende bliue in haren eneghen moet 
jc segghe  ay  edele minne  nv doet
jn al uwen hoghen wille met mi 
eest doet  eest leuen  v scout al si 

  
ic bidde gode die alre doghet meester es
dat hi v ter minnen make ghetes
ende met sijnre heylegher cracht behoede 
ende met sijnre sueter minnen voede 
jc bidde der heilegher driwldicheit
dore hare ghenade ende om haer goedheit 
ghelijc si v met haren beelde heeft gheeert 
dat ghi int wesen so werdt volleert
dat ghi met redenen moet verstaen
wat god dore v heeft ghedaen 
ende wat hi in allen woude menen 
ende den sin daer hi v inne heeft verscenen
dat ghijt moet merken ende bekinnen
met volcomennen dienste der minnen 
leefdi met redenen in waerheit 
so licht v al uwe arbeit 
so lust uwen wille wel te leuenne
ende allen dienst te vollen te gheuenne 
ende so es hi vlietich ende starc
 ende en ontsiet pine noch werc 
ende dan wert coene uwe memorie
ende in hare sal regneren glorie 
ende daertoe toeuer laet met trouwen
dat si haren god te vollen sal scouwen 
die toeuerlaet heeft te sinen god 
hi mint raet  hi mint ghebod 
hem es alle pine bequame 
want hi gherne volmaectheit name
daer hi gode met ghenoechde 
 ende die driewldicheit met beroerde 
die ghesciert es ende schiert so scone
dat grote rike  die hoghe trone
die elc heuet in sine natuere 
daerane hadde elc creatuere
ghenoech te doene  die soude kinnen
jn hoe herteliker minnen
god dese drie ghegheuen heuet
daer men also neder in leuet 
alse die menschen nv leuen daer inne
die niet en verstaen gherechte minne 
wat holpe dat ic van minnen sprake 
die minne es v te hoghen sake 
want ghi sijt ionc ende v es onbekent
hoe hi minnen ghenoech es die mint 
daer omme haest v ter doghet
met al dat ghi gheleisten moghet 
jn latenne datte latenne behoert 
ende al te scuwenne dat minne te stoert 
ende al te doene dat minne iet eert
ende soeket in al dat minne leert 
ende gheldet dat ghi der minnen sijt sculdich 
ende sijt al toter doet verduldich 
ghine selt niet allene verdraghen
vernoy sonder beclaghen 
maer ghine moecht niet weten dat v iet si 
maer altoes segghet  der doghet ghebrect mi
daer ic minne bi soude vercrighen 
hoe langhe salic hare dus ontbliuen 
en salic hare nemmermeer ghenoeghen 
ghene andere sake en sal v bedroeuen 
ghine moghet niet weten dat ghi doghet 
dore minnen ere het al ghenoeghet 
alse instrumente te goeden werken 
dit sal uwe redenne verlichten ende sterken 
ghine selt niet allene sijn milde 
maer als die nie en hadde noch hebben wilde 
op alle dinc siet alse op dorne 
ende en keert v te siene no te horne
ghene sake van vremden dinghe 
ja  van  recreatien  creatueren sonderlinghe
 daer ghi ghenoechte in moecht hebben 
maer altoes voedet ter edelre crebben 
dat v minne niene vinde verladen
jeghen hare ende ieghen hare raden 
talder mesdaet hebt ghenade 
bi minnen ghebode  bi minnen rade 
so slachti der hoghere minnen natuere 
die so soete es datse elc vre
jn minnen verslendet dat men haer doet 
eest lief  eest leet  eest arch  eest goet 
die minne si gheuoelt al minnen 
sine can niet el dan minne bekinnen 
die al doer der minnen ere doet
sijn dienst heeft gherne goeden spoet 
sijn wille heeft altoes nuwen vlijt 
dus biddic v dat ghi die ghene sijt
die altoes nauwe om minne poghet
hare lieue te doene  gherne doeghet
om minnen wille  al dies ghi moghet
ontberen dies ontbeert in uwer ioghet 
offert der minnen op gheheel
vwe herte sonder weder deel 
dus laet uwen wille leuen in vlijt
ende siet dat ghi der minnen ghenoech sijt 
ende altoes  so wat ghi doet 
emmer blijft in enen moet 
so sal uwe memorie coene wesen
ende hare vonnesse in gode lesen 
ende met trouwen gode ane sien 
daerbi sal al van v vlien
dat uwe wesen mochte bedroeuen 
doet al dat minnen mach ghenoeghen
ende dies ghi in dogheden ghenieten moghet 
ende altoes hout u ane die doghet 
dus hout v drieuuldicheit in ghereke
ende mint gode soeteleke 

  
god si uwe troest in alle saken
ende make n u cont der minnen smaken 
daer ghi bi al doghen moghet 
 ende doe v cont gherechte doghet 
 die minne selue es wert best gheciert
met doeghenne  daer menich gherne af vliet 
want wie nu ghenen troest en heuet 
hem dunct dat hi in dolen leuet 
die raste heuet na sijn ghenoeghen 
het dunct hem al ter volmaectheit voeghen 
dus sijn die meneghe nv bedroghen
ende wanen volmaect sijn  dats gheloghen 
wouden si met redenen besien
wat hen bi volmaectheiden soude n  ghescien 
ende woudense om doghen dan minne begheuen 
hen soude gruwelen dat si leuen 
wildi v ter hoechster minnen keren
ende volmaecteleke hare weghe volleren 
so seldi altoes met berrenden sinne
soeken nuwe doghen om minne 
ghi sult minne selue ghewerden laten 
hi sal alle pine met minnen orsaten 
laetti v doghen sijn pine 
sone mindi niet  dats wel in scine 
wildi rouwes pleghen ende van doghenne weten 
so hebdi onser minnen al vergheten 
die al verwint ende vwewinnen soude
den ghenen die hare volwesen woude 
wildi met mi oec minnen pleghen 
siet in wat doghenne ic hebbe gheleghen 
dat v onghereet ware te doghenne 
so begert dan doghen om te hoghenne 
dat wij te gadere in een bekinnen
moghen ghebruken onser minnen 
nu laet ons beiden so ghereiden 
dat ons minne moghe thare seluen leiden 
jnt hoechste ghereide daer die minne
ewelike sal wesen inne 

  
ic bidde gode dat hi uwe sinne
voeghe in sine ghewareghe minne 
ende hi v met hem seluen verlichte
ende met sijnre dieper waerheit berichte 
 want van mi sals v vele ghebreken 
al woudi c  oec om uwen orbare spreken 
die bi v sijn hulpen v clene 
dus steet v met gode te leuenne allene 
met hem steet v best te doene 
wildi vri leven ende coene
ende in hem veruaen in alre tijt 
so keert in hem al uwen vlijt
ende merct ende leert in allen kinnen
die storme van gherechter minnen 
doetmen v arch ochte goet
alles blijft gheheel in uwen moet 
geheel blijft in allen saken 
so suldi minne kinnen ende smaken 
dat seggic v diet bat verstaet
 dat rechte minne ende cranc bereat
niet wel en moghen over een 
want minne volghet eerleec leen 
gherechte waerheit  vaste trouwe 
vroude  bliscap  suete rouwe 
doghet gherne ellendichede
ende wet dat es der minnen sede 
ende staet met trouwen hen allen bi
dien ghi wet dat ghi iet ter minnen si 
jn trouwen ende in sconen dienste
troest die ghene die ghi sijt vrienst e  
ende die v in trouwen met trouwen sijn 
jc beuele v der minnen fijn
ende ic bidde der edelre trouwen
dat si v wesen moete scouwen
metten oghen vander minnen
ende doe v al hare wesen kinnen 
god si met v in alre tijt
ende make in hem al uwe delijt
buten alle vremde sorghe 
dies gheue hi v die minne te borghe 
mi es leet dat ghi so luttel cont bekinnen
hoe ghedaen hi es in sijnre minnen 
dat soudic ouer gherne sien 
mocht bi mi iet te eer ghescien 
 daer woudic ouer gherne om pinen
ende met werken wel doen scinen 
jc bidde gode dat hi v spoet
daer toe gheue ende uwen moet
verlichte na sine edelheit 
ende moet v die waerdicheit
van sijnre natueren doen begheren 
ende in sijn edele natuere teren 
 verheffen in die edelheit sijnre natueren
ende in sijn minne moete vueren  
die uwe wesen moete n  voeden
ende tonser beider behoef behoeden 
ay  lieue  settet al uwe ghedachte
jn gods minne die v ghewrachte 
der minnen beueelt al uwe wesen 
so suldi alre qualen ghenesen 
ende pine en seldi niet ontsien
noch vernoy in ghene dinc vlien 
op minne suldi v verlaten 
te rechte minnen  te rechte haten 
van alle dinghen sijt te vreden 
dats teken vander minnen seden 
dat ghi v beswaert so lichte
benemt v meneghe scone ghichte 
wildi v van minnen te gode verlaten
ende houden v in caritaten 
so en saelt v niet ontbliuen 
ghi selt v lief dan wel ghecrighen 

  
gode beuelic uwe sinne 
dat hi v minne doe daerinne
ende lere v sinen wille leuen 
ende rechte waerheit der waerheyt gheuen 
ende sonder vensen leuen in trouwen 
ende moet v leuen bescouwen 
nu siet dat ghi v haest ter doghet
met al dat ghi gheleisten moghet 
ende al den ghenen dient die minnen 
om datse v hulpen die weghe kinnen
die ter hoechster minnen behoren 
die god met werke hadde vercoren 
 die sijns vader wille vrachte
ende des heyl e chs gheests eneghe ghedachte 
een enich wille was alle har werc 
met hem wilt ende wert enich ende sterc 
ende gheuet in minnen al uwe ghedachte
den soeten god die v ghewrachte 
die v dies gheholpen heuet
dat ghi bi den ghenen leuet
die hoghe minne te gode draghen 
ende v in letteren sijns ghewaghen
ende v wisen die hoechste doghet
die ghi gherne leren moghet 
ende blide moecht sijn vanden gherede
dat ghi ter minnen selt hebben ghelede 
alst yser heet es salment slaen 
hier bi seldi v haesten saen
die wile dat ghi hebt uwe ioghet
ende ghi doghet vercrighen moghet 
maer werdi traghe ende lat
ende ghi niet en vordert dat
dat ic wille ende hebbe beuolen 
so soudi noch sere dolen 
alle uwe vriende souden v begheuen 
ghi soudt in groter scaden leuen 
maer dies en es ghene noet 
onse god die v gheboet
hi moet v hulpen ende staen in staden
van al dien dies ghi sijt verladen 
en laet v ghene dinc verladen wesen 
so suldi met minnen alles ghenesen 
sijt oetmoedich ende verduldich
bider trouwen die ghi gode sijt sculdich 
ende begheert gherne te sine altoes
ellendich ende vriendeloes 
om minnen ere  tote v god troest
ende selue vander elenden verloest 
doedi iet min  des seldi v scamen 
god make v na sijn ghetamen 

  
die iet behout in inneghen sinnen 
hine mach niet volwassen der minnen 
 men moet al minne met minnen bestaen 
sal der minnen ghenoech werden ghedaen 
maer dat en mach men niet werken
met al den dienste der heylegher kerken 
maer die hem in der minnen al op gheuet
ende alder yoyen bistier leuet 
ende ane ghene affectie en verueet
ende altoes doelt na onghereet 
want hi der minnen gherne gnoech dade
ende storm noch onghenade
en spaert vore minnen waerdicheit 
dat seghet die boec der wijsheit 
gloriose vrocht sal hi bekinnen
die vele doghet om hoghen van minnen 
god moet v gheuen in minnen spoet 
ende moet uwen hoghen moet
verheffen in sine edelheit 
ende moet v alle die waerheit
van sijnre natueren doen begheren
ende in sine edele minne doen teren 
die uwe minne moete voeden
ende tonser beider behoef behoeden 
hier toe namic v gherne ghereet 
dat ghi iet lettet dats mi leet 
swaer eest mi dat ghi iet mert 
dies bennic dicke in v verert 

  
god si v troest ter rechter minnen
ende doe v hoghe minne bekinnen
ende die waerheit die ghi hem sculdich sijt 
ende make in hem al uwen vlijt 
wildi beghinnen dat werc der minnen 
so suldi ane dat werc beghinnen
dars die gods sone an began 
doen hi ons leuen quam een man 
also hi leefde suldi leuen
ende alle vroude om hem begheuen 
also hi die sine begaf  sal elc die sine
begheuen die leuen wilt in minnen fine 
jc bidde v dat ghi begheuet
vwes selfs ende der minnen leuet
jn ellende ende in vernoye 
 ic en wille niet dat v moye
dat v dore gode in minnen mescomt 
want alle pine dore minne vroemt
datmen om minne vele doghet 
op dat mens ghene mate en toghet 
als die bi minnen scinen in werre
ende maken ocsuyn ende tonen hen erre 
dat es pine die niet en vroemt 
noch niemanne bate af en coemt 
want die onspoede bedroeuen minne
ende letten sere in allen sinne 
maer des hebdi clene te doene 
jc woude ghi vroet wert ende coene
jeghen gode strijt te makene 
want het benemt die soete smake
die minne den ghelieuen gheuet
dat men ene vre niet met vreden en leuet 
also enich gheuet uwe sinne
te gode purlijc in rechter minnen
dat ghi leeft in soe soeten moede
dat v sake en werde te goede
dan allene god ochte niet 
want die van gode smakes heuet iet
wert hi gherenen van binnen
jn rechten gheuoele siere enegher minnen 
sone wert hem sake meer te goede 
maer alle dinc bitteren in sinen moede
noch hi hem seluen noch heyleghe noch mensche
en valt hem meer als tenen wensche 
hem sijn alle andere saken pine
sonder om minne in minnen dienste te sine 
alle vren steruen ende om minne doyen 
ocht in gheuoelne van minnen ioyen 
hier inne moet v god verhoghen
ende en late v ten anderen saken doghen 
al segghic dus deo gracias 
jc en wiste nie wie die ghene was
die minne gaf bliscap ende vrie weghe 
jeghen minne hebbic onseghe 
 het es wel recht  ic swighe der claghe
dat ic van hare hebbe nachte bi dage 
jc hebbe te clenen cost ghegheuen
om minne daer ic vri bi mochte leuen 
maer al en hebbic ghene vissche 
jc en wille ghene vorsche
noch oec vlieder besien
vore wijn torssche 
al en hebbic ghene minne 
jc en wille niet el 
weder si mi si goet ochte fel 

  
so wie steet na sonderlinghen kinnen
hem ghebrect een poent van gherechter minnen 
al selc kinnen eischt men dicke te vroech 
ende dat en es niet ghenoech 
want het scijnt een willicheit 
ende niet vanden gheeste een gheleit 
want waert ene leidinghe van gheeste 
god soudt herde saen gheleesten 
ende dats te kinschelike ghemint
datmen vele sonderlingheyden wilt 
ende verkiest in delite te wesenne 
dats ghebreken van hoghen leuenne 
men sal om gheuoelne noch om kinnen
dienen  dan slechs te minne n  met minnen in  minnen 
datmen die helle niet en ontsaghe 
noch om des hemels hope en dade 
ende datmen omme helle ende om hemel
ware euen blide ende euen t h emel 
ende datmen minde sonder sate
ende begerde bouen mate
ende bouen redenne ende bouen sin 
dat ware in minnen groet ghewin 
als men name  soudemen gheuen 
ende dat minne eyscede soudemen leuen 
als men der zielen kinnisse gheuet 
so weetse datse in minnen leuet 
ende alse gheuoelt alendichede 
so machse kinnen der minne sede 
al datse dan mach gheleisten 
 sal minne ghebieden haerre ende eyschen 
leeft si dan dus der minnen ghenoech 
dat es wel der minnen gheuouch 
men moetse vueffenen met herten  met sinnen 
ende volghen met trouwen ende met minnen 
nochtan datmen niet en weet van minnen 
verliestmen  als men mach kinnen 
herte ende crachte ende al de sinne 
ende den wille heeft ghebonden de minne 
ende den menschen moetmen so vele gheuen
datmen gheplaecht wert in dit leuen 
metten ellendeghen doghet men noet 
ende metten verslaghenen die doet 
metten katyuen dooghet men smertelijcheit 
ende metten minnenden hertelijcheit 
die der minnen om minne te dienste wilt staen 
hi moet in meneghen onraste ontfaen 
die naheit vander minnen natueren
die beneemt der sielen hare ghedueren 
so si meer comt  so si meer steelt 
so si meer toent  so si meer heelt 
die der minnen met minnen sal ghestaen 
al leuende moet hi die doet anegaen 
om dat hem in minnen iet mochte ontbliuen
dat hi met arbeide mochte vercrighen 
die natuere die alle crachte verwent
doet ende leuen gheeft ende nemt 
si es soe crachtich in haren doene 
sine ontsiet niet  si es so coene 
jn hare es alle die macht van gode 
der minnen wesen es in hare ghebode 
daer minne met minnen in minne es
dat es een grondeloes abes 
daer moetense al in hare verdrincken
die hen in hare laten sincken 
ende die hare volghen in hare natueren
dien geeft si een onghedurich dueren 
die minne sprinct wt haers selfs natueren
ende doet die herten in minnen berueren 
die volghen der cracht der treckender minnen
 selen die edelheit daer sise in heeft kinnen 
dat en mochte niemant andere n  vertellen 
noch ghescriuen noch ghespellen 
die minne met minnen heeft ghemint
wat hi al wonders in die hoecheit vint 
nochtan en moghen der minnen begherden
met al desen niet ghestilt we e rden 
si richt hare in al bouen hare hebben 
minne en laet hare en gheen raste hebben 
al ware te gadere tdoghen al 
die ye was  ende es  ende wesen sal 
en mochte also vele niet winnen
alse begherte van rechter minnen 
si grijpt te doghenne bouen maten
ende te werkenne dat hare minne wilt laten 
si ontfeet een onlede ende  e en onghedueren 
die minne en laetse niet ghedueren 
si valt in onrasten van edeldere ontrouwen
die sterkere ende hoghere es dan van trouwen 
trouwe die men met redenen mach
saten  ende met sinne ghewerden mach 
si laet hare dicke ghenoeghen
dat ontrouwe n  niene mach voeghen 
trouwen moet dicke ontbliuen
dat ontrouwe mach ghecrighen 
edele ontrouwe en mach niet resten
eer si vercrijcht dat alre beste 
al dat minne es wiltse vercrighen 
dies en mach hare niet ontbliuen 
hier af gheuoelse meneghe suere 
dat minne mocht beteren in corter vre 
die dreghet si alst quame van ontrouwen 
datse wel weet dat comt van trouwen 
van begherten van onghedueregher minnen
en machse ghene raste ghewinnen 
ende van begherten der sterkere minnen
verliesse raste ende ghedueren van binnen 
so si hogher in minnen versinct 
so si na hare begherte onghereder vent 
want men in ellenden niet ghenoch vinden en mach
 noch begherte veruult werden en mach 
want si comt vte so hogher natueren 
sine mach in ghene clene dinc ghedueren 
minne vliet ende begherte volghet naer 
ende vint emmer ongherede stat daer 
die hoecheit en machse niet vercrighen 
dat minne selue es moet hare ontbliuen 
mochte die ziele die natuere bekinnen
daer si van gode in ghemint es met minne 
so soudse sere in verlanghene doyen
ende al in ghenoechten vloyen 
dat ware te groten raste in trouwen 
die mint moet doghen vele rouwen 
die ter trouwen dienste wilt staen
ende trouwe van trouwen wilt ontfaen
ende in hogher trouwen wilt leuen
ende in haren dienste nemen ende gheuen
na haren recht  si vri  starc ende coene
altoes haren liefsten wille te doene 
spaert hi daer vore ere ocht ghemac 
so es hi die vrient die ter noet ghebrac 

  
god si met v ende gheue v al
te minnen dat men minnen sal 
ende te hatenne dat te hatenne es 
ende talre waerheit te sine ghetes 
dient der waerheit waer ghi moghet
ende en spaert v voere ghene doghet
noch omme ghemac noch omme ere 
daer omme doghet gherne vele kere 
waerheyt en heeft gheenre eren te doene 
si es altoes in hare seluen coene 
hout ewechlike vwe edelheit
ende en spaert ghenen arbeit 
sijt ghenadich die vus behoeuen 
troest die ghene die hen gedroeuen 
dient der minnen in alre tijt 
ende set in hare al uwen vlijt 
alle storme seldi dore hare nighen 
dore hare ere suldi swighen
als ghi ouergherne spraect 
als ghi gherne sliept  so waect 
 als ghi gherne sweghet  so sprect 
ende niemanne en ghebrect 
ane al uwe seden sijt in maten
jn uwe doen ende in uwe laten 
die scout die ghi gode sculdich sijt
die gheldet gherne in alre tijt 
beide in haten ende in minnen 
dat pijnt v te leerne kinnen 
dat v ontmoet in uwen sin
 daer merct inne v scade ende uwe ghewin 
weder het een wille si so gheest 
daer inne leghet subtijlheyt alre meest 
het wanen liede sijn van gheeste
gheleidt  hets een wille alremeeste 
si wanen oec dat hen dat doemt
dat troest es ende van gode coemt 
dit sijn drie subtile saken
die den mensche meest volmaken
van alden poenten die men pleghet 
die wijsheit die hier inne leghet
es onbekint ende onuerstaen 
want die menschen niet en ontfaen
en willen pine dore minnen ere 
si maken nu so vele kere 
en belghet v niet dat ic dus spreke 
het doet trouwe  niet uwe ghebreke 
ghi wet een deel hoe ghi sout leuen 
al doets v roekeloesheyt begheuen 
god si met v in alre tijt
ende make in hem al uwe delijt 

  
in gode  die es onse minne 
also verre alsic minne bekinne 
so ware mi leet  hine ware allene
dat wij minnen ende me y nen 
met selker minnen als es hi 
lieue herte  so groetic di 
ende met dat ic ben sonder vergheten 
ghi wet wel  al doe ict v weten 
dat minne wilt  h ueffennen daer men haer si
ende weten wat men haer es  dan leefse vri 
 immer wiltse horen ende prueuen
om verbliden ende om bedrueuen 
daer en mach minne niet sijn sonder 
si es emmer tempererende in wonder 
so sere verstormt es minnen natuere 
datse niet rusten en mach ene vre
sine pleghe haers liefs in sueter minnen 
ochte in storme van sinnen 
god heeft ons wonder ghedaen
dat hi ons met minnen heeft bestaen 
nadien dat wiere toe sijn ghemaect
te wetenne hoe minne met minnen smaect 
so keert v met gherechter doghet
ter soeter minnen al dat ghi moghet 
te pleghenne met allen goede seden
met soeten sinne  met vollen vreden 
waect inden bant van rechter minnen
ende pijnt v te verstane die stimme
daer minne selue mede sprect 
siet dat ghi hare niet en ghebrect 
es minne v suete  es si v wreet 
sijt tharen wille altoes ghereet 
also plaghics ye  ende also ict versta
steet oec ic  audi filia  
sidi dochter so gheloeft den vader 
sijt te sinen dienste ghereet algader 
voert ane suldi gods werc besien
ende alle noet werken in alle dien
die ws behoeuen  al so hise wrachte 
 jn wille  in werken  in ghedachte 
daer na heethi neyghen die oeren 
datmen der minnen stemme sal horen 
ghehorsam te sine van buten  van binnen 
ende niet te wetenne dan den wille der minnen 
als men dus der minnen ghehorsam si
so salmen vergheten al daer bi 
svolcs van vremden ende van bekinden 
van ghe h achten ende van gheminden 
ende vergheten alre creatueren 
om te ghedinkenne die suetheit van minnen natueren 
 hi heet vergheten thuus haers vader 
omme dat hire ghebruken wilt algader 
ende dat al der gherre sijn vergheten
die den hemel hebben beseten 
jnghelen  heyleghen  hier der menscen 
mochte men van hen hebben dwenschen 
dat menre bi hem al verghete 
ende allene van enechheden der minnen wete 
als ghi omme hem dus wilt veruaren 
sal die coninc v scoenheit begharen 
want ghene scoenheyt in sine natuere
en ghenoeghet dan sine natuere puere 
als men el niet en can ghedincken
dan hem dore cussen ende daer inne sinken 
dats godleec leuen na gods ghenoeghe 
die hem dus enich  al der minnen al op droeghe 
die scoenheit beghert hi  ende chierter hem mede 
na sijn ghenoeghen  na minnen sede 
die ghene es godlec  segghen die liede 
maer dien selke godlijcheit nie en ghesciede 
sine scoenheit en beghert die coninc niet 
ontferme v dats so luttel ghesciet 
ende siet dat die coninc v beghere 
mi dunct dat icker mi af veruere 
dat hi onbeniedt ende onbekint
vanden sinen blijft ende onghemint 
dat hi niet met sijnre natueren en mach
ghebruken dies hat hi in minnen versach 
ay  begheeft elcs al  ende eyscht dat al 
ende besiet wat wondere dat al dan werken sal 
dat eyselijcste wonder dat ye wert 
die dierste scoenheit die de coninc begert 
diere hi met sijnre gheheelre natueren
ghebruken wilt in een ghedueren 
ende dat scone met eenre scoenheit ontmoete n  
ende groeten met eenre enegher groeten 
ende dat cussen met enen eneghen monde 
ende te vergrondenne die eneghe gronde 
ende met enen siene te doresiene al
dat es  ende was  ende wesen sal 
 ende dat al met eenre wijsheit vroeden
ende met enen wille van eneghen moeden 
ende met enen rike al euen rike
jn eenre vormen  in enen ghelike 
ende in een gheuoelen  in eenre ghewelt van al 
die voldoet  als hi noch weten sal 
ay  mi es onbekint wie dat es 
gode ende sinen gheminden ontfarme des 
van dienste van minnen wetic raet 
maer alst te diere veffeninghen gaet
hoe men met minnen lieues pleghet 
so es mijn weten saen gheseghet 
so varic also pleghet die blinde 
ende make vanden beghinne mijn inde 
alse lief met lieue gheet minnen leuen 
daer soudemen scone beghinne gheuen 
daer moet hijt inden dies niet en weet 
ende dien gheuoelen van minnen es onghereet 
nu  al en beghert ons die coninc niet 
dat ons wee si ende verdriet 
wij selen gherne neyghen die oeren 
ende alse een sijnre kindere hoeren
ende sien ende merken ende verstaen
wat hi wilt ende dore ons heeft ghedaen 
ende selen vergheten vremder dinghe
ende alre ioyen sonderlinghe
van vrienden van beneden van bouen 
ende van allen doghenne der minnen louen 
ende selen hopen omme goet gheual
dat ons minne noch volgheuen sal 
mochten wij doch om minne ghelaten
vremde troeste ende orsaten 
ende wij ons chierden in scone ghelaet 
jn hoghen wille  in hoghe daet 
minden wij met minnen al dat si mint
ende ware hare glorie ons bekint 
so soudse hare seluen doen daer binnen
jn een ghebruken  in een bekinnen 
dies hulpe ons jhesus christus
die selue n  van minnen allen lost
 ende alle doghet heuet gheopenbaert 
ende met sijnre claerheit verclaert 
hi moet ons minnen condich maken
ende verclaren al onse saken 
ende onse herte ende onsen sin 
ende doen sijn eneghe minne daer in 
die ons doe weten hoe men hem sal
jn volmaecheyden leuen al 
nu sijt met waerheiden al beset
ende haest v dat ghi ons niene let 
die tijt es cort hier es vele te doene 
sijt fier ter minne ende coene 

  
dat suetste van minnen sijn hare storme 
haer diepste afgront es haer scoenste vorme 
jn haer verdolen dats na gheraken 
om haer verhongheren dats voeden ende smaken 
hare mestroest es seker wesen 
hare seerste wonden es al ghenesen 
om hare verdoyen dat es gheduren 
hare berghen es vinden alle vren 
om hare quelen dat es ghesonde 
hare helen openbaert hare conde 
hare onthouden sijn hare ghichten 
sonder redenne es hare scoenste dichten 
hare gheuangnesse es al verloest 
hare seerste slaen es hare suetste troest 
hare al berouen es groot vromen 
hare henen varen es naerre comen 
hare nederste stille es hare hoechste sanc 
hare groetste abolghe es hare liefste danc 
hare groetste dreighen es al trouwe 
hare droefheit es boete van allen rouwe 
hare rijcheit es hare al ghebreken 
noch machmen meer van minnen spreken 
hare hoechste trouwe doet neder sinken 
hare hoechste wesen doet diep verdrincken 
hare grote rijcheit maect armoede 
haers vele vercreghen toent onspoede 
hare troesten maect die wonden groot 
hare hanteren brinct meneghe doet 
 hare voeden es hongher  hare kinnen es dolen 
verleidinghe es wijse van harer scolen 
hare hanteren sijn storme wreet 
hare ghedueren es in onghereet 
hare toenen es hare seluen al helen 
hare ghichten sijn mere weder stelen 
hare gheloeften sijn al verleiden 
hare chierheiden sijn al oncleiden 
hare waerheit es al bedrieghen 
hare sekerheyt scijnt meneghen lieghen 
dies ic ende menich dat orconde
wel moghen draghen in alre stonde 
die n  de minne dicken heuet ghetoent
saken daer wij bi  sijn bi ghehoent 
ende waenden hebben dat hare bleef 
sint si mi ierst die treken dreef
ende ic ghemercte al hare seden 
so hildicker mi al anders mede 
hare ghedreich  hare ghelouen
daer met en werdic meer bedroghen 
jc wille hare wesen al datse si 
si goet  si fel  al eens eest mi 

  
jn den hoghen name der minnen
die v hare wesen moet doen kinnen
sendic v hare hertelike groete 
ende bidde hare datse v al moete
hare wesen tonen toten gronde 
datmen nie ghegronden en conde 
ay  hoe diep est die afgront der minnen
die nieman en conde bekinnen 
al datmens kint es luttel goet
sint dats iet ontbliuen moet 
dats ons ontblijft dat comt bi liden
dat wij so slappelijc vorwert tiden 
ende met armen troeste leuen 
ende so luttel in storme van minnen gheuen 
onse sinne ende onse crachte 
die lopen souden  staen in hachte
die weghe ter hogher minne grade
sonder pays ende sonder ghenade 
 die weghe die men loept ter minne n 
en moghen die ghene niet kinnen
die ghemate sijn an hare werken
ende hen met ghenuechten sterken 
ende leuen in toren om scade  in bliscap om spoede 
bi vremden wesenne in houerdeghen moede 
maer die volmaectelike woude kinnen
dat moghende wesen vander minnen 
hi soude met oetmoedegher herten
gheliken suetheide ende smerten
ende ontfaen in eenre glorien 
jn enen wille  in eenre memorien 
suete ende suer  in een ghenoeghen 
ende alle pine sonder bedroeuen 
want minne mach herde wel orsaten
dat sware dolen harre straten 
so neder sal men in oetmoedicheit sinken 
ja bouen alre menschen ghedincken
die ter werelt gheboren sijn 
sal groetheit der minnen comen daer in 
wildi dus vallen ende in allen nighen 
so suldi volmaecte minne ghecrighen 
want dat haelde gode neder in marien 
ende mettien seluen soude hi noch lien 
die hem so neder in minne const hebben 
hine mocht hem sine hoecheit niet ontsegghen 
hi soudenne ontfaen ende draghen tghetal
also een kint in zijnre moeder volwassen sal 
ghetrouwe vrese es dierste maent 
die al die werken hoet  ende spaent
ter heylegher wet ende ter waerheit gheboden 
si doet professie doen in gode 
ghi wet wel  die professie doet
dat hi een wesen ghelouen moet
metten gheselscape daer hi es
te alder ghehorsamheit te sine ghetes 
alse vrese dan die eerste maent
die ziele dus heuet ghemaent
talre ghehorsamheit van minnen
volmaecten dienst daer sijt mach kinnen 
 jn doet in leuen in alle dinc 
dus ontfeetmen alse maria ontfinc 
ende in allen so diepe oetmoedicheit daer bi 
dats  ecce ancilla domini  
dus es die eerste maent bestaen 
met ghetruwer vresen heeftmen ontfaen 
die andere maent es gherne doghen
om volmaecheit  ende nauwe poghen
die te leerne daermen mach 
daer vore en spaert ghenen slach 
waer ghi moghet beiaghet doghen 
daer bint die waerheit der kinnessen die oghen 
ontfadi dat sonder uwe mesdaet 
so dragdi minne inden hoechsten graet 
want in verduldicheit leertmen kinnen
hoemen pleghen mach groter minnen 
want si doet meest wassen ende op gaen
dat vat daer minne in es ontfaen 
die derde maent hoghet tghetal 
alse men dus can verdraghen al
ende men weet datmen minne dreghet 
dat es hueffenninghe die menre toe heuet 
altoes niedich ende onuerwonnen
ende also daer inne hebben connen
na die screfture die ons leret alsoe 
sobrie pie iuste viuamus in hoc seculo 
die vierde maent es die suete natuere
daer soe weerdeghe creatuere
alse minne es met op wassen sal 
ende hare menichfuldeghe lede ouer al 
jn die stat daer mense in dreghet
ende ouer al daerse lede heuet 
sal mense met sueter natueren hoeden
ende met ontsteken werken voeden 
die vijfte maent es heymelijc begaen
die suete dracht die men heeft ontfaen 
heymelike te hueffenen die suet minne
ende die sware pine die minne brinct inne 
die hi gheuoelt die minne dus dreghet
ende met oetmoede ontfaen heuet 
 die seste maent es toeuerlaet
daer men alle rijcheit af ontfaet
ende troest dat dat kint metter vrocht sal comen
volwassen  rike  ende gheuen alle vromen 
dus te verlatene op minnen sach
ende te hakenne na den hoghen dach
dat gheboren werde dit edele kint
ende te vollen in vollen van vollen ghemint 
die seuende maent es gherechticheit 
die maect te nieute alle arbeit 
gherechticheit doemt ende benedijt
elc wesen na sinen tijt 
ende nemt ende gheeft na ghetamen der minnen
ende bouen verstaen van allen sinnen 
der gherechticheit dogde sijn bouen natuere
ende maken seker die zielen ende puere 
ende bi gheenre doghet en mach men bat kinnen
dat men in waerdheiden es van minnen
dan datmen in dogheden ieghen natuere
suete smake heuet sonder suere 
dats blide te sine in vernoye 
dats in versmaetheyden te hebbenne ioye 
ende te minnen die v doen quaet 
dats seker van minnen die hoechste daet 
vrient met virenden  metten bliden blide 
dats pleghen van minnen in allen tide 
maer dits ieghen natuere  ieghen macht 
ende der gherechticheit hoechste pacht 
daer men gode properlijcst bi dreghet
ende volcomenlike wassende binnen heuet 
die achtende maent es wijsheit van minnen
ende hare wesen in allen weghen kinnen 
also vele als minne can gheminnen
verslendet die wijsheyt al van binnen 
die neghende maent es alse wijsheit slint
al dat si in minnen mint 
dan comt ter minnen gheweldeghe tijt
ende stormt alle vren op wijsheit 
als men met allen dat men es
ghenoech es der minnen ende ghetes
 so werdt ter neghender maent gheboren
dat kint dat oetmoet hadde vercoren 
dan heeft oetmoedicheit haer gheuoech
daer si hare seluen es mede ghenoech 
tusschen hen tween es dat kint voldreghen
dat in die grote stat heuet gheleghen 
jnt diepste van oetmoede  int hoechste der minnen 
daer men met allen in allen sinnen
gode dus leeft met alre macht 
jn nuwe minne  dach ende nacht 
so werdet god al datmen leuet 
want hi inde scriftuere ghesproken heuet 
so dat hijs niet en mach laten 
hi sal ons meten metter seluer maten
daer wij hem mede meten 
die dans aldus van minnen beseten
sijn in wille  in werke  bouen den sinnen
te al haren wille ghenoech der minnen 
sal hi dan also meten weder 
so moet hi hen dat hoghe gheuen neder
te haren wille  also sij hen gheuen 
sal hi hen in een al leuen 
anders ware loghenne die orsate 
sone mate hi niet die selue mate 
nu es dit kint volwassen gheboren
dat bi oetmoedicheit was vercoren 
ende es volwassen in hogher minnen
ende  ix  maende voldraghen binnen 
ende elke maent heuet weken viere
ende elke seghet ghereide ende chiere
jeghen den groten hoghen dach
dat minne volboren werden mach 
dierste weke es macht  dander conste 
die derde wille  ende ghestade onste
die volmaect die viere weken
ende verwlt de maent sonder ghebreken 
elc weke es van  vij  daghen 
die daghe sijn die seuenne gauen 
die moetmen hebben salmen lyden
 die  ix  maende tharen tiden 
wijsheit leert watmen doet 
verstennesse orcont die werken goet 
met rade versteetmen der minnen ghenoech 
met crachte werctmen hare gheuoech 
met conste salmen lieues pleghen 
met ghenadicheit grote ghichten gheuen 
met heilegher vresen salmen hoeden
al die werken ende met trouwen voeden 

  
ic groete dat ic minne
met miere herten bloet 
mi dorren mine sinne
jnder minnen oerwoet 

 ay  hertelike suete minne 
volwasse na dijn wesen 
so moghen mine sinne
vander doet ghenesen 

ay  here ouer kare 
waerdi dat ghi sijt
jn uwe natuere  so ware
jet mijns gheduerens tijt 

ay  ouer suete raste 
haddi al dat uwe vercreghen 
so waren mine laste
verlicht die nv so weghen 

ay  ouer suete natuere 
hoe ghedoet die herte dijn 
jc en can ghedueren ene vre 
jc moet al der minnen sijn 

ay  hertelike ioffrouwe 
dat ic so vele te v spreke 
dat doet mi nuwe trouwe
van dieper minnen treke 

ay  hadden wij dat wij hebben 
so waren wij beide so rike 
so soudemen luttel venden
jewerinc onse ghelike 

ay  ic woede in moede met spoede
na tgoede dat ic der minnen volsi 
ay  in woet zijn vroet dats spoet 
 ja in woet van minnen vri 

jc hake  ic wake  ic smake
die sake die mi dunct soete 
jc kinne met sinne daer es inne
die minne mijns euels boete 

jc doge  ic poghe omt hoghe 
jc soghe met minnen bloede 
jc groete dat soete  dat moete
boeten mine orewoede 

jc beue  ic cleue  ic gheue 
jc leue op hoghen waen 
dat mine pine die fine
jn de sine sal al ontfaen 

ay  lief  hebbic lief een lief 
sidi lief mijn lief 
die lief gauet omme lief 
daer lief lief mede verhief 

ay  minne  ware ic minne
ende met minnen minne v minne 
ay  minne  om minne gheuet dat minne
die minne al minne volkinne 



  
die minne heuet  vij  namen 
als ghi wel wet dat hare ghetamen 
dat es bant  licht  cole  vier 
dese  iiij  namen sijn hare fier 
die andere  iij  sijn groet ende stranc
altoes cort ende eeuwelike lanc 
dat es dau  leuende borne ende helle 
dat ic v dese namen vertelle
dats omme datse staen inder scriftueren 
omme ghenoech te doene haren natueren 
datse orconden ende hebben ghetoent 
dat ic v niet en hebbe ghehoent 
dat minne al dese seden heuet 
hi saelt al kinnen die hare volleuet 
daer vele wonders ane gheleghet 
dat ic v vormaels hebbe gheseghet 
bant essi wale  omme dat si bint
ende al in haren bedwanghe bekint 
hare bant es te allen wel ghehoert 
 als hi wel kint dies heeft becoert 
want si in midden den troest testoert 
si gheeft in allen rouwe confoert 
hare band doet dat ic van binnen
van pinen verscede  na mijn versinnen 
hare band doet al voeghen
jn een ghebruken  in een ghenoeghen 
dit es die band  die al dat bint
dat deen den anderen dorekint
jn pine  in raste  in orewoet 
ende etet sijn vleesch ende drinct sijn bloet 
ende dene herte dandere verteert 
dene siele dandere met storme doreueert 
also hi ons toende die selue es minne 
dat gheet bouen menschen sinne 
die ons hem seluen gaf tetenne 
daer bi dedi ons te wetenne
dat dat ware die naeste der minnen
dore eten  dore smaken  dore sien van binnen 
hi et ons ende wij wanen hem eten 
oec eten wine  dat moghen wij weten 
maer omme dathi blijft so onuerteert 
ende so ongherenen ende so onbegheert 
daer omme blijft elc ongheeten
ende so verre buten andere gheseten 
die in desen bant wert beuaen
hi mach te vollen eten gaen 
wilt hi in gode ocht in menschen
dore kinnen  dore smaken bouen wenschen 
hare band doet weten wat dat si 
 jc minen lieue ende mijn lief mi  
licht hare name doet al verstaen
wat den lieue ware meest mesdaen 
ende watter minnen best becomt 
ende wat saken dat minne meest doemt 
jn desen lichte machmen kinnen
hoemen den mensche god sal minnen
ende god mensche ende hen beiden in een 
dit es een ouer rike leen 
cole haer name dat merke mi
 wat teken dat in die scriftuere si 
het es een wonderlike prosent
dat god der sielen binnen sent 
jn al vercrighen  in al ghebreken 
jn soennen  in dreyghene  in wreken 
jn troeste  in ioyen  in arbeyde 
jn al die onseden die ic seyde 
die cole es een bode snel
die der minnen dien herde wel 
sijn ambacht es sonder cessen 
daer ane en mach die minne niet messen 
die cole ontstec dien die was cout 
si maect dien blode die was stout 
den varenden setse te voet 
den nederen maecse hoghen moet 
den armen setse in een rike
dat hi niemanne en wike 
al dat vallen ende dat op staen 
dat nemen  dat gheuen  dat ontfaen
ontsteket ende blusschet bi orewoede
die cole hare name  nv werdet moede
selue hier inne ende merket
wat onghehorder wondere hi werket
eer hi ten viere weder comt 
daer hijt al binnen verdomt 
verbernet  verslindet ende verteert
dat ongheseghet was ende begheert 
vier hare name verberret al 
gheluc  spoet  ende ongheual 
van allen wesenne es hem al een 
dien ye dit vier dus na ghereen
hem en es sake te wijt noch te inghe 
alse dit vier wert dus ouerghinghe
so eest hem alleens wat verteert 
ghehaet  ghemint  ontseghet  beghert 
ghewonnen  verloren  ghetamen  ontamen 
vrome  scade  ere  scamen 
troest met gode inden hemel te sine
ochte in die helsche pine 
dies es desen viere al een 
 het verberret al dat ye ghereen 
om doemen noch om benedien
en es oec  dies maghic lien 
dau hare name heeft sijn ambacht 
alse dat vier dus al bernt met sijnre cracht 
so comt die dau ende maket al vocht 
als ene onghehoerde soete locht 
ende brinct dat cussen der edelre natueren
ende doetse in ongheduerne dueren 
die niedt verswelghet so hare gheuen 
datse dies seden altoes moet pleghen 
dan werden alle die storme gheleghen
die daer waren op gheheuen 
daer wart een ghestille ghedaen
daer lief van lieue sal ontfaen
selc cussen als wel ghetaemt der minnen 
alse hi lieue beueet in allen sinnen 
si doresughetse ende doresmaket 
alse minne die lieue dus gheraket 
si et hare vleesch  si drinct hare bloet 
die minne diese dus verdoet
verleidet suetelike hen beiden
jn enen cussenne sonder sceiden 
dat cussen enicht scone
jn enen wesenne  iij  persone 
dus soetet die edele dau den brant
die so verstormt was in minnen lant 
leuende borne hare seste name
volghet den dauwe wel bequame 
dat vloyen ende dat weder vloyen
die ene dore dandere ende dat in groyen 
dat es bouen sinne ende verstaen 
bouen bekinnen ende bouen ontfaen
van menscheliken creatueren 
doch hebben wijt in onser natueren 
die verhoelne weghe die minne doet gaen
ende met slaghen dat suete cussen ontfaen 
daer inne ontfeetmen dat suete leuende leuen 
dat den leuenden leuene leuen sal gheuen 
die name es leuende borne  omme dat hi voedet
 ende leuende sielen inden mensche hoedet
ende met leuenne vten leuenne ontspringhet
ende den leuenne vten leuenne nuwe leuen bringhet 
die leuende borne vloeit allen tijt
jn ouden ghewoenten  in nuwen vlijt 
ghelijc dat vte gheuet die riviere
ende weder te hare haelt sciere 
also verslindet die minne haer gheuen 
dus es hare name borne ende leuen 
hare seuende name dat es helle
der minnen daer ic aue quelle 
want si al verslindet ende verdoemt
ende in hare niemant op en comt 
die hare beualt ende diese beueet 
dat daer ghene ghenade toe en gheet 
ghelijc dat die helle al verderuet
ende men in hare niet el en verweruet
dan onghenade ende sterke pine 
altoes in ongheduerne te sine 
altoes storm ende nuwe veruolghen 
al verslonden ende al verswolghen
jn hare grondelose natuere
sinken in hitten  in coude elke vre 
jnder minnen diepe  hoghe deemsterheit 
dit gheet bouen der hillen arbeit 
die minne kint  hare comen  haer gaen 
es hem cont  hi mach verstaen
datter minnen wel es bequame
dat helle es hare hoechste name 
nu merket hoe in dese namen sijn
alle wesenne vander minnen fijn 
so wijs en es herte dat haer ghedochte
vanden bande van minnen mochte
dat dusentechste deel gheopenbaren 
al liete si die andere  vj  varen 
vanden bande wert men seker des
dat vander minnen gheen sceden en es
bi ghenen wondere  bi ghere cracht 
dits der gauen der wijsheit macht 
menschelike herte en caent ghedoghen 
 doch moetse bandt met bande doghen 
van lichte hebben wij der minne hanteren 
haers willen kinnesse in allen manieren 
waer omme men die menscheit moet minnen
ghelijc der godheit ende bekinnen 
metten cole ontstect si hen tween 
metten viere verbernt sise een 
ghelijc metten viere van den salamander
die fenix verbernt ende wert een ander 
metten dauwe wert die brant ghesacht 
ende ghesaluet metter enegher locht 
die welheyt ende die orewoet
worpse dans in die diepste vloet 
die grondeloes es ende altoes leuet
ende metten leuenne hen drien een gheuet
gode ende menschen in ene minne 
dits drieheit bouen alle sinne 
dese brenct dien seuenden name
die hoechst es ende best bequame 
dats hille na den wesenne dates minne 
want si verderuet ziele ende sinne 
so datse meer vercoeueren en moghen
noch te anderen saken en doghen 
dan verloren te sine in storme van minnen
met liue  met sielen  met herten  met sinnen 
bliuende minnende inde hille verloren 
wie dat wilt  wachtere hem voren 
want vore minne es el gheen op staen
dan alle vren troeste ende slaghe ontfaen 
jnt march der herten die trouwe heeft binnen 
sochtemen die offerande der vrayer minnen 
doen wij also  wij moeten winnen 
al es men verre  men saelt bekinnen 

  
mi en pijnt
noch en gherijnt
dat ic moet dichten 
daer hi die leuet
bi ons gheuet
sine ghichten 

ende met nuwer mare
vte sinen clare
ons wilt verlichten 
hi si ghebenedijt
 jn alre tijt
jn allen anesichten 

jn kinnen bloet
al eest groet
dat mens vercrighet 
het scijnt alse niet
alse men besiet
dat daer ontbliuet 

men moet crighen
jn dat ontbliuen 
saelt sijn goet 
ochte het es te clene
algader reyne
wat datmen doet 

die in dat hoghe kinnen
der bloter minnen
waerdeloes
diepere crighen
venden hare ontbliuen
meere altoes 

nuwe mare
jn doncker clare
vinden si 
van hoghen prise
sonder wise
jn verre bi 

jn dat eweghe wide
jn alle side
sonder inden
werdet si ghedeilt 
ghebreidet  gheheilt
jn een verslinden 

die ghedachte
jn stilre iachte
die dat onghemeten
al in al
venden sal
al ombegrepen 

daer dunct hare baren
sonder verclaren
 een simpel iet 
alse in vertien 
doch moet sijs lien
jn een bloet niet 

 in dat bloete
staen die groete
die vercrighen
jn hare in sien 
jn sijn ontulien
hare ontbliuen 

wat mens vercrighet
vore dats ontbliuet
sekerlike
also ic meine
dats alte cleine
te enegher ghelike 

bi dies sijn si ga
ende volghen na
die dit bekinnen 
die donckere pade
buten rade
altoes van binnen 

dat en meest cost
ende hen best lost
dats dit ontbliuen 
maer hoe dat es
des sijt ghewes 
men en maechs niet scriuen 

maer redenen storme
ende beelden vorme
moet men af gaen 
sal men van binnen
des iet kinnen
sonder verstaen 

die niet en gheroen
jn ander doen
dan hier es gheseit 
si eneghen hen
jn hare ierste beghin
jn die ewicheit 

 daer werdense in
hare ierste beghin
met hem so een
dat en mach ghelike
jn eertrike
so sijn van tween 

jn die naheyt
der enicheit
sijn selke pure
binnen altoes
bloet beeldeloes
sonder figuere 

alse gheurijt
jn eweghen tijt
onghescepen
jn stille wijt
sonder crijt
onbegrepen 

ic en vinder in
meer inde noch beghin
noch ghene ghelike 
daer ic woert
af mach brenghen voert
volcomelike 

jc wilt hier op gheuen 
hen diet leuen
jn hare bekeer 
het mocht dat inneghen dincken
die tonghe vermincken 
sprake siere of mere 



  
maer nv hoert dat ghebod
dat ons god
doet bekinnen 
hoe wine met crachte
wt alre ghedachte
selen minnen 

met minnen crachte
moet die ghedachte
 haers seluesheyt
sijn ontwronghen
ende verswonghen
jn ouerstheyt 

daer werdse gheleydet
ghewidet  ghebreydet 
in deemsteren weghe 
ende verresen
jn een hoghe wesen
in gracien seghe 

dit moet sijn bestaen
met herten ende voldaen
vte alre crachte 
daer men mint gode
na den meesten ghebode
vte alre ghedachte 

die criekel der dinghe
moet werden inghe
ende te nieute gheleidet 
sal die criekel bloet
werden wijt ende groet
jn al ghebreidet 

die ghedachte in god
es der minnen slod
jn die enecheyt
daer se minne heeft gheleydet
ghewidet  ghebreydet
jn dies lichs claerheyt 

het behoert edelen puren
dat si daer duren
ende niemanne el
ende hem quite
van onghelike
houden wel 

want dat edele lecht
gheuet sijn berecht
sonderlinghe
na sijn rueken 
daer ne heuet gheen sueken
redenne noch meyninghe 

men moetse buten
 verre sluten
ende binnen staen
jn  j  bloet stille
puer sonder wille 
ende also ontfaen

die edelheit
die ongheseyt
bliuet metter tonghen 
een nuwe verstaen
noeyt eer ontfaen
vte dien oerspronghen 

ay  hi es uwe
altoes nuwe 
edele ghedachte 
daer ghi inne ontdaen
sijt ende gheuaen
met susseghedaenre iachte 

nv bliuet daer
sonder vaer 
het es uwe ghewin 
ende sijt blide
te eweghen tide
jn v beghin 

daer ghi inne altoes
gheleidet indeloes
wert sonder keren
daer en mach in hoge verstaen
noch diepe ingaen
anckeren no meren 

dies ons in ezechiele
den prophete vele
die  iiij  diere leerden
die vorwert ghinghen
jn derre bloetinghen
ende niet en keerden 

datse ons leerden
hoe si keerden
alse si ghinghen 
dat es inder minnen
 die der redennen kinnen
toe mach bringhen 

maer besiet 
si en keerden niet
jn hare voert gaen 
dat es inder bloetheyt
der enecheyt
bouen verstaen 

daer ons moet ontbliuen
een becliuen
ere claerheyt
jn een verlanghen
jn  j  vore hanghen
eenre deensterheyt 

een edel ic en weet hoe
noch dus noch soe
dat ons leidet in 
ende ons berect
ende ons in trect
jn ons beghin 

wat gheet  wat keert 
wat wiset  wat leert
herte ochte sin 
het bliuet mi ghetes 
hi die es
alles beghin 

ay god  si werden rike 
die groene ende ripe
ende al dat mach vergaen
al scelden quite
ende enechlike
vwe minne ontfaen 

want met v ghemene
te sine allene
dat es delijt 
ende el niet
dan al verdriet 
dat ghi niet en sijt 

menne mach niet kinnen
sonder v minnen
 wie ghi sijt 
noch niet inne
jn uwe minne
sonder strijt 

dies moet men striden
ende liden
menich leet 
eer men weet dat
hoe men dat pat
vwer minne gheet 

maer en rout hem niet
sijn langhe verdriet
die daer toe comt
dat hi mach ghewinnen
een smaken uwer minnen
jn enegher stont 

maer wat men mach smaken 
het bliuet alle haken 
onthier men comt daer
dat wij nv hopen
dat wert ontploken
ende openbaer 

ende die grote sommen
diere waer ommen
sonder ghetal
die mi doen kinnen
dat ic v minnen
moet bouen al 

ontgaen mi  here 
alse ic mi kere
al bloet op v 
ende moet daer omme
sonder waeromme
minnen v om v 

hij swighe al stille 
die merken wille
mine tale 
hi heues noet 
sal hise al bloet
versinnen wale 

moghedise versinnen 
 danckes der minnen
ende nempter vte raet 
maer bliues bloet 
wast also groet
dat ghise verstaet 

 jn allen houe
es mate van loue
beide lief ende weert 
maer blijfdi in maten 
ghine moech niet laten
al dat v deert 

horen ende swighen
dat hoeric prisen
ouer sere 
maer nemmer swighen
dat es een crighen
jn die ouerste ere 

ghi en wert blent 
ghi bliuet ghescent
ghi en moghet niet leuen 
maer blijfdi blent 
sone moghedi twent
gaen sonder vraghen

den rechten pat
die leet ter stat
daer es die feeste 
maer sien verliesen
ende sien verkiesen
dat es dat meeste 

wildi vele horen
ghi sult verdoren 
v sal verleyden
v ghepens
so menichsens
jn valschen steden 

maer altoes horen
dat es vercoren
ende groet van prise 
waer dat sleet
dat altoes steet
 jnden gherieue 

hout v ouer niet 
wat v ghesciet 
dat v niet en lette
die ouermoet
die gherne doet
den dogheden smetten 

maer ghine acht v groot 
ghi bliuet bloet
ende sonder ere 
so ghi v meer kint 
so v meer mint
god onse here 

der middelheit pleghen
dat es salich leuen 
 segghen ons die vroede 
maer middelheit moet af
eer men in mach
ten edelen goede 

sijt altoes vroet
ende wat ghi doet
voresiet met rade 
dat men in houe
vertrecke in loue
v vroede dade 

maer ghi moet scinen  j  sot
ende heten  j  spot
jn eertrike 
eer ghi hebt prijs
ocht wert wijs
ghewaerlike 

wat mach v besluten 
al sidi buten
rike van hauen 
opdat ghi binnen
deruet der minnen 
ghi moghet wel claghen 

ende wenen ende carmen 
ghelijc enen armen
die niet en heuet 
 want wie haers deruet
hi bliuet onteruet 
wat men hem gheuet 

menich ypocrite
gheet in abite
van goeden lieden 
maer buten scone
ende binnen hone
dat en mach niet dieden 

v est doghen goet 
het gheuet v spoet
al eest v suer 
het dodet v sonden 
het ganset v wonden 
het maket v puer 

maer wildi hoghen 
en hebt geen doghen
al es v cont
daer die gheloeuen
af verdroeghen
jn menegher stont 

dies houets noet
was soe groet
alst hem wael sceen 
wat soudense rouwe
jn haer ontrouwe
claghen de teen 

jn christus weghen
ende in sijn leuen
moghdi merken
hoe ghi selt volghen
onverbolghen
jn al uwen werken 

dore christus wonden
werdet si vonden 
die edelheyt 
die al weten
doet vergheten
jn ewicheit 

vaet op v cleet 
cout ende heet
 suete ende fel 
soe en deert v niet
na spot verdriet
noch seer na spel 

houdet v dan
saechte alse een lam
te seluer stont 
daer wijf ende man
af werden gram
alst hen toe comt 

wordi oec gram
so swighet dan 
want erre ghedachte 
al hadde sijs haer vermeten 
si en soude niet spreken
suete noch saechte 

en smet v niet
als ghi traecheit siet
jn die v sijn bi 
hebdi vreese groet 
eens anders noet
en maect v niet vri 

al staen die droeghe
jnt gheloeue
sonder pant 
haest v voere
ende maect v doere
jn dat vette lant 

het es soe selc 
daer vloyet honech ende melc 
dat es hen claer
diet binnen sochten
ende met  iij  vrochten
quamen van daer 

ende brachtense ghedraghen
daert die van israel saghen
die edele ware 
maer si haddentere af smaec noch ghore
al leetse hen vore
dan die niemare 

 maer die vorwert gheet
hi ontfeet
dat edele hebben 
daer die stille steet
niet af en weet
dan horen segghen 

houdet alle ghedanen
sonder miswanen
welc si sijn 
daer ghij niet af claer
en wet oppenbaer
die waerheyt fijn 

want meneghe ghelike
steet te begripe
die men doet 
daer die daet
af schijnt quaet
nochtan eest goet 

en laet v ghepens
noch hier noch ghens
en ghenen tijt 
dan sonderlinghe
jn euweghe dinghe
nemen delijt 

 sijt bedect
ende onbeulect 
so blijfdi vri
ende altoes coene
jn al uwen doene
voer wien dat sij 

houdet uwen wille
vaste ende stille
altoes ghereyt 
dat ghij hout gode
te winke ende te ghebode
vrie ledicheyt 

ghi moet v pueren
van creatueren 
suldi ontfaen
dat heymeleec goet
 dat god hen doet
die claer verstaen 

cracht van natueren
die langhe mach dueren
op vytterstheyt
es saen verteert
alse men mint ende begheret
die ewecheyt 

jn ernste noch in spele
noch luttel noch vele
en erret v nummermeere
al vernemdi ochte hoert
daer menich af ghestoert
wert ende ontfeet seer 

wat v sinne vaen 
hout binnen v staen
altoes op een 
al eest v pine
ghescheyden te sine
te eender tijt in tween 

niet en let
als ghi gheset
werdet met coringhen 
ghi en wederstaet
haren iersten raet
eer si in v minghen 

want het es groet sorghe
willens in borghe
dat heere tontfane 
dat die van binnen 
maechtse verwinnen 
begheert doet te slane 

men moet sijn verre gheleydet
ende wide ghebreidet
 doer der sinne verstaen
metter minnen 
eer men mach kinnen
ochte licht ontfaen 

maer die met sterker minnen
verre doer kinnen
 wert gheset
hi moet quelen
ende helen
dat hem let 

ende hi en mach niet wale
van sijnre quale
boete ontfaen 
die wijsheyt claer
sine gheue daer
licht int verstaen 

die meest mint dien
dien hi soude ontsien
hi bliuet vri 
bi dies ghelt minnen
met minnen  ghi en sult niet kinnen
wat ordel is 

die troest en begheren
noch vrese en can deren
der dinghen van buten 
 het en mach nieman
dies verdienen
dies si ghebruken 

alse di wisheyt troest
ende verloest
den tijt van vreesen
so bekinnen zij
dat hoge na bi
jnder minnen ons heren 



  
bouen scriftuere
ende creatuere
can redenne leren
ende clare versien
ende nauwe bespien
den wech ons heren 

gheberst v kinnen 
ghesoeket binnen
vwe eenuldecheit 
ghi vendet daer
vwen spieghel claer
altoes ghereyt 

sonder middel  bloet
te siene dat es groet 
wel hem diet can 
 men mach in enen aneblic
daer worden quic
ende volghen an 

ende dat achter es vlien
ende vorwert sien
ende een verkiesen
ende daer omme al laten
ende dat ewelike vaten
sonder verliesen 

     also ghedane herte
doghet grote smerte
jn allen stonden 
alsi versteet
dat si ontfeet
bedruc van sonden 

dan blijft si bloede
ende in node 
tote dat si daer af
na hare verstaen
heuet ghenoech ghedaen
na dat si vermach 

ende si en wert niet vri
vore heuet si
ghetughen van binnen
dat hare begripe
al sijn quite
jnder minnen 

begheren ende minnen
sonder hulpe van sinnen
dies es noet 
ende dan buten ende binnen
sijn sonder kinnen
ghelijc eenre doet 

leert kinnen
tghebod der minnen 
hoet niemans minne 
minne bedect
dien si berect
alse die vloghe der seraphinne 

 hi moet in een voresmaken
tierst gheraken
ende ghewerdet sijn 
die onghekeert
sal bliuen ghemeert
ane die godheyt fijn 

gode daer bouen
met loste louen
al van hier
jn vlietich op draghen
sonder versaghen
dat werc es fier 

jnnech op swinghende lost 
edel es uwe cost
jn die vaert 
daer ghi vaet tijt
jn uwe delijt
ende niet en spaert 

ay  op draghende lof 
vaert int hemelsche hof
behelstenne daer 
sijn keren  sijn comen
heuet mi benomen
troest ende vaer 

vresen  minnen 
begheren  kinnen
ende verstaen 
hopen  haken 
ghebruken  smaken
es mi af ghegaen 

mi es weten ontgaen
ende dore verstaen
verre dore sen 
dies moetic swighen
ende noch bliuen
daer ic ben 

maer het ghelijct eenre wustinen
daer te sine
jnden aert 
want daer en can gheraken
 noch vertaken
sen noch waert 



  
inder godheyt
der persoenlecheyt
en es vorme en ghene 
daer es drieheyt 
jn enicheyt 
bloetheyt allene 

die vorme des ierst gheboren 
des persoens vercoren
der driheit
es sceppere des vreden 
die omme ons heuet leden
der doet aerbeit 

hi nam ane
onse vorme  onse ghedane
onse sceppere  ons here 
ende es creatuere
jn onse natuere 
dat es groet ere 

die vanden vader ghesendet 
gheendet  ongheendet
es bouen sen 
ende vte hem indeloes
gheboren altoes
werdet sonder beghen 

te haren beelde  te haren ghelike
te sine euwelike
woude ons maken
die driewoldicheyt 
daer onse ere in leyt
bouen allen saken 

der minnen bedwanc
maect den starken cranc
dat mach men kinnen 
daer hi sonder noet
dit wonder groet
dus wrachte van minnen 



  
 menegherhande minne
jn herte in sinne
es puer minne ontsetten 
het es ere ghensteren ghedencken 
bloter minnen vermencken
breken ende letten 

menegherhande toeual
werdet enich al
jn puer ghetes 
alse du best soe ghedaen
dat di hoe ghedaen
nieman en es 

alle dinghe
sijn mi te inghe 
 jc ben so wijt 
om een onghescepen
hebbic begrepen
jn eweghen tijt 

jc hebdt gheuaen 
het heet mi ontdaen
widere dan wijt 
mi es te inghe al el 
dat wette wel
ghi dies oec daer sijt 

men es vri
jn dat nabi
onghesceden 
daer omme wilt hi
dat alsoe si
met ons beden 

ghi moecht sijn erre
die noch achter verre
jn dat inghe sijt 
ende te groter vromen
niet voert en sijt comen
jn dat wilde wijt 

want in dat wide
es men blide
jn hope so groet 
datmen daer altoes
scijnt sorgheloes
 van ewegher noet 

het es hen grote scade
die traghen rade
ghehorsam sijn 
ende nemmermeer en kinnen
wat bloter minnen
loen sal zijn 

selker salegher minne
wert onderlinghe oetkinne
wt gode in hen ontdect
metten gheeste ons heren
die in snel keren
jn hen ondersprect 



  
het ghebaert sine ghelike
jn bliscapen eeuwelike
een indeloes 
daer t  blict in werdicheit
die gheest der scierheit
der beider minne altoes 

dit sijnu  iij  ghelike 
ewelike
ene enicheit
ende  i  in drie 
aldus sijn sie
ene gheweldicheit 

een ledich achten
siere ghedachten
ouer lidende al
ghebaert alle dinc
die ye wesen ontfinc
ochte wesen sal 

het heuet traghen spoet
te berechtenne den moet
vte vremder tale 
die niet binnen en vaen
ende daer na staen
altemale

datse in hem dwinghen
dat hen toe bringhen
 vremde sinne 
si en weten niet
wat hen ghesciet
die leuen in minne 

daer minne leert
ende hare keert
jn die enecheit
der ghedachten inne
materien minne
altoes ghereit 

een soete gherief 
der memorien brief
altoes ontdaen 
hen mach clene besluten
datse buten
moghen vaen 

wantse die scole der minnen
leert van binnen
altoes vele meer
met nuwer mare
jn dat bloete clare 
dan vremt gheleer 



  
ghebenedijt
jn alre tijt
moetti sijn 
ghi di verwect
ende berecht
jn minnen fijn

al datter in leuet 
ende ghi al gheuet
datse ontfaen 
die contempleren
ende speculeren 
licht ende verstaen 

ghi sijt licht 
ende bericht
jn dat anschijn
der contemplacien 
te diere collacien
en mach nieman sijn

dan ghi ende si
 allene vri
jn enecheit 
si verliest te diere vre
beelde ende figuere
ende ondersceit 

als ghi hare gheuet
daer si bi leuet
wt uwer wijsheit
daer se meer weet
dan si versteet
vte uwer volheyt 

welc prop h eten cesseren
so reuleren 
minne heuet pays
jn de ghedachte 
si bloet in crachte
jn dies hoghes palays 

wat ghedachte vindet 
hi bliuet ongheindet
jn blote minne
ende onuerseyt
na waerheyt
vte redenen sinne 

heilicheyt
der godlijcheyt
die complexie sijt
der ghedacten 
die in v leuet sachte
ende al elre in strijt 

eneghe materie vri 
versamen di
jn puere minne
sonder onderscheyt
ene enicheit
bouen sinne 

die de verborghene fine
oefenen inden aenschine
haerre ghedachten enicheit 
die beslut vander doet
jn hare wijsheyt bloet
 die eweghe godheyt 

hi bliuet ghepijnt
die dit gherijnt
om onderwinden 
die questie es so sterc 
alre sciencien clerc
machse cume ontbinden 

al bliues menech onvroet 
nochtan eest goet
dat mense in talen hebbe
die questie daer omme 
datse en gheen domme
en weder segghe 

ende dats elc lye
ende niemant en si e  partie
vte siere doerheyt 
want het es claer
ende openbaer
der bloter waerheyt 



  
ic hebbe di gheproeuet
dat mi gheuoeghet
jn die heymelijcheit
diere ghedachten 
dat doet mi sachte 
dat si ontseit

alle onghelike 
ende houdet quite
van alle dien
dar middelheit
onser enecheyt
af mochte ghescien 

dat herte es bedroeft
dien niet en ghenoeft
 dat mach vergaen 
alse dijn moet denct
jet dat ontwenct
dijn blote in staen 

hi die es
belouet hem des
jn wiene hi vendet
 dese ghelike
die hi heymelike
vte enen ontbendet 

die sonder wesen
hoghe lesen
ende niet el en kinnen
dan scriftuere
ende creatuere
hen doet versinnen 

   men machs niet achten
datse wachten
ende calengieren 
want si en willen daer bouen
niemanne ghelouen
daer si faelgerien 

voresien van binnen
maect buten ontkinnen
ende onachten 
het hem allene ghenoech
die mach tgheuoech
sijns sceppers wachten 

die wech es droeue
die gheet te ghenoeghe
den creatueren 
ende so vol der mouden 
diere hen in houden
en connen hen ghepueren 

hoghe merken
jn nederen werken
es minnen quellen 
hoghe wonen
ende neder tonen
bliuet sonder vellen 

die ontgonnen
ende verwonnen
heuet die minne 
dies hem veronnen
dat sijs begonnen
sijn scalc van sinne 

eer ic wiste
 der minnen liste
hadsi alle mijn onste 
jc en hadde gheen hoede
datse iemanne moede
maken conste 

all esse fier 
si es oec ghier
ende scumet al
ende verslindet
al datse vindet
sonder ghetal 

maer dat es haer sede
si es melde mede
ende scinket van vollen 
maer die met haer drincken
doetse op een winken
bloet vertollen 

maer drincken vaste
al doetse haer gaste
aldus betalen 
si comen gherne
jn haer tauerne 
wiltse onthalen 

ghi maect vri  minne 
jn uwe sinne
vwe ghebuere 
die drincken te uwen 
ghi doet vernuwen
hare natuere 

den ouden man
doense vte  ende an
weder den nuwen 
dit es uwe beiach
ende hare ghelach
die drincken te uwen 

menne daerf niet haken 
salmen smaken 
het sal gheschien
sonder wachten
der ghedachten
comen ende vlien 

 alse minne toent
datse hier loent
heuet si onghelike 
alse hoghe verheuen
ende wedersleghen 
alse arm ende rike 

onse weten
moet op beten
jn twiuelheyt
ende alse op waen 
saelt ons staen
jn ghewarecheit 

het en si verborghen 
ochte wi ghestoruen 
wij sijn ghehoent 
die went der locht
waeyt wech die vrocht
die daer vertoent 

die macht si trect 
dat waert berect 
die minne si leidet 
also drucken sij
de ziele  de drie 
jn de enecheyt 

daer in altemale
den heyleghen es wale
ende hebbe hare volheit 
dat es in
dat yerste beghin 
jn die pure godheit 

en houdet mine woerde
noch ouer boerde
noch ouer spel 
jc hebbe gheseit
gherechte waerheyt
ende niet el 

die des wilt kinnen
volghe der minnen
sonder keer 
ghelouet moet sijn
die godheyt fijn
emmermeer 



  
begheric iet dats mi oncont 
want in onwetenne sonder gront
vendic mi gheuaen in alre stont 
jc waent menschen sen nie en verstont 
so dat ghespreken mochte sijn mont
waer hi grondet die diepe slont 

jc en wille mi menghen niet met hen
die omme loen dienen ocht omme ghewen 
vraghet mi iemant waer dat ics ben 
jc segghe hem ic en weets meer no min 
want niet bat en caent ghetonen mijn sin 
dan een molesteen mach vlieten int swin 

dit es ene wonderlike mare
dat mi houdet in meneghen vare 
si es meneghen verholen ende mi openbare 
daer ic der minnen volghe de  nare 
daer bleef ic in hare
verslonden in eenen eenuoldeghen stare 

 die dit staren mach verstaen
hi es ghebonden ende gheuaen
ende inder minnen prisoen so vast ghedaen 
hine mach hare nemmermeer ontgaen 
maer diere es luttel so ghedaeen 
datse der minnen so verre ghestaen 

ay  mi deus  wat es hem ghesciet 
die dat en horet noch en siet
dattenne iaghet ende daer hi vore vliet 
ende dat hi mint ende van minnen ontsiet 
der minnen iacht  hadde hi vore iet 
jaghet hem van allen op een niet 



  
jc soude der minnen noch gherne naerre dringhen
constict van binnen wel toe bringhen 
maer si en moghen die liedekijn met mi niet singhen 
die hen vele met creatueren minghen 

 de blote minne die niet en spaert
jn die weelde oueruaert
alse si alles toeuals wordt ontpaert 
comt si in hare n  eenuoldeghen aert 

jn bloeter minnen toeuerlaet
moet sijn af der creaturen raet 
want si van hen alle vorme slaet
die si in hare simpelheyt ontfaet 

daer werden si alle wisen quite
ende veruremdet van allen ghelike 
de arme van gheeste in eerdrike
houden van rechte dese vite 

het en es niet allene om verre gaen
noch om broet noch om ander goet ontfaen 
die arm van gheeste sijn sonder waen
jn die wide eenuoldicheit ontfaen 

die en heeft inde noch beghin
noch vorme  noch wise  noch redene  noch sin
noch duncken  noch dincken  noch merken  no weten 
si es sonder cierkel wijt onghemeten 

jn dese weelde wide eenuldicheit
wonen die arme van gheeste in enecheyt 
daer en vendense niet dan ledicheit 
 die altoes antwerdet der ewicheyt 

dit es gheseghet met corter tale 
maer hare wech es lanc  dat wetic wale 
want si moeten doghen meneghe quale
die dit volproeuen altemale 



  
een edel licht lichtet in ons fijn
dat wilt altoes dat wij hem ledich sijn 
die puere vonke  dat ghensterkijn 
die leuelicheyt der zielen mijn 
dat enech altoes met gode moet sijn 
daer lichtet god inne sinen eweghen scijn 

dat es verborghen in ons binnen 
het en can redenne noch sin versinnen
niet anders dan met bloeter minnen 
si sijn ouerformet diet bekinnen
ouernatuerleke vter vonken van binnen
jn een godlec eenuoldich kinnen 

de toeual der menichfuldicheit
benemt ons onse eenuldicheit 
also sente ian ewangeliste seit 
dat licht lichtet inder demsterheit 
ende niet en begrijpse dies lichs claerheit
jn hare die donckere deemsterheit 

waren wij comen te desen lichte 
so waren wij ledich in sijn ghesichte
van alre wise  van alre berichte 
van alre storien  van alre ghedichte 
jn een afgrondich onghestichte
saghen wij dan dat licht inden lichte 

scamt v  ghi die langhe hebt ghesecenen 
dat v so langhe moet toeual menen
ende onghewesent altoes cruept henen 
mochte eenuoldicheit v in hare ghewenen
datse v met haren lichte hadde ouerscenen 
so bleefdi van beelden  van formen ongherenen 

ghi moecht v seluen zere versien
dat ghi dat licht soeket buten met pertien
ende in v gheel es ende v gheheel wilt vrien 
wilde derre philosophien
 sijn meester  sone mogdi u selfs niet lien
 noch niets achten  maer alles vertien 

ay  deus  hoe grote edelheyt
es dese vrie ledicheyt
daer van minnen minne al ontseyt
ende niet en soect buten haers seluesheyt 
alse si die eweghe salicheyt
heuet besloten in hare enicheit 



 
ic late hare gherne af slaen mijn houet 
jndien datse doch mijnre noet ghelouet 
si die mi vanden sinne rouet
metter treckender chiere die si mi toghet 

waer omme toendi mi dat ghelaet
daer ghi mi namaels met verslaet 
want alst met mi ter noet wert gaet 
so drijfdi met mi uwe baraet 

ay  minne  v treken sijn te snel 
alse ghi toent een  so meendi  j  el 
nu stappans suete  nv stappans fel 
bleefdi op een  soe daedi wel 

v baraet dat es te staerc
hen die dienen in vwe paerc
ende altoe setten hare ghemarc
om te voldoene ws willen warc 

ghi versouft wise ende vroede
ende settse in menechfoldeghen moede 
alsi meest scinen buten spoede 
ghefdi hen uwe ghiften sonder hoede 

ghi sijt scalc ende goedertieren 
saecht alse een lam  ende onghehiere
alse onghetemde welde diere
jn die woustine  sonder maniere 



  
willecome oerspronc van binnen 
du brenghes edel hemelsch kinnen 
du voeds altoes met nuwer minnen 
du houdes mi ledech in dijn versinnen
alles toeuals met vutters kinnen 

der bloter waerheyt enicheyt 
die al der redennen doen ontseyt 
houdet mi in die ledicheit
ende voeghet mi te diere evuldicheit
des ewechs wesens ewicheyt 

 daer bennic alder redennen ontpronden 
alle die nie scriftuere verstonden
en mochtent met redenen niet orconden
dat ic bloet ende onbewonden
hebbe in mi bouen redenne vonden 


deo gracias amen