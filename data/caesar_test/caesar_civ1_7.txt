destrictis impetum aduersus montem in cohortes faciunt paucisque deiectis reliquos sese conuertere cogunt submotis sub murum cohortibus ac nonnullam partem propter terrorem in oppidum compulsis facilis est nostris receptus datus equitatus autem noster ab utroque latere etsi deiectis atque inferioribus locis constiterat tamen summa in iugum uirtute connititur atque inter duas acies perequitans commodiorem ac tutiorem nostris receptum dat ita uario certamine pugnatum est nostri in primo congressu circiter lxx ceciderunt in his q fulginius ex primo hastato legionis xiiii qui propter eximiam uirtutem ex inferioribus ordinibus in eum locum peruenerat uulnerantur amplius dc ex afranianis interficiuntur t caecilius primi pili centurio et praeter eum centuriones iiii milites amplius cc sed haec eius diei praefertur opinio ut se utrique superiores discessisse existimarent afraniani quod cum esse omnium iudicio inferiores uiderentur comminus tam diu stetissent et nostrorum impetum sustinuissent et initio locum tumulumque tenuissent quae causa pugnandi fuerat et nostros primo congressu terga uertere coegissent nostri autem quod iniquo loco atque impari congressi numero quinque horis proelium sustinuissent quod montem gladiis destrictis ascendissent quod ex loco superiore terga uertere aduersarios coegissent atque in oppidum compulissent illi eum tumulum pro quo pugnatum est magnis operibus munierunt praesidiumque ibi posuerunt accidit etiam repentinum incommodum biduo quo haec gesta sunt tanta enim tempestas cooritur ut numquam illis locis maiores aquas fuisse constaret tum autem ex omnibus montibus niues proluit ac summas ripas fluminis superauit pontesque ambo quos c fabius fecerat uno die interrupit quae res magnas difficultates exercitui caesaris attulit castra enim ut supra demonstratum est cum essent inter flumina duo sicorim et cingam spatio milium xxx neutrum horum transiri poterat necessarioque omnes his angustiis continebantur neque ciuitates quae ad caesaris amicitiam accesserant frumentum supportare neque ei qui pabulatum longius progressi erant interclusi fluminibus reuerti neque maximi commeatus qui ex italia galliaque ueniebant in castra peruenire poterant tempus erat autem difficillimum quo neque frumenta in hibernis erant neque multum a maturitate aberant ac ciuitates exinanitae quod afranius paene omne frumentum ante caesaris aduentum ilerdam conuexerat reliqui si quid fuerat caesar superioribus diebus consumpserat pecora quod secundum poterat esse inopiae subsidium propter bellum finitimae ciuitates longius remouerant qui erant pabulandi aut frumentandi causa progressi hos leuis armaturae lusitani peritique earum regionum cetrati citerioris hispaniae consectabantur quibus erat procliue tranare flumen quod consuetudo eorum omnium est ut sine utribus ad exercitum non eant at exercitus afranii omnium rerum abundabat copia multum erat frumentum prouisum et conuectum superioribus temporibus multum ex omni prouincia comportabatur magna copia pabuli suppetebat harum omnium rerum facultates sine ullo periculo pons ilerdae praebebat et loca trans flumen integra quo omnino caesar adire non poterat hae permanserunt aquae dies complures conatus est caesar reficere pontes sed nec magnitudo fluminis permittebat neque ad ripam dispositae cohortes aduersariorum perfici patiebantur quod illis prohibere erat facile cum ipsius fluminis natura atque aquae magnitudine tum quod ex totis ripis in unum atque angustum locum tela iaciebantur atque erat difficile eodem tempore rapidissimo flumine opera perficere et tela uitare nuntiatur afranio magnos commeatus qui iter habebant ad caesarem ad flumen constitisse venerant eo sagittarii ex rutenis equites ex gallia cum multis carris magnisque impedimentis ut fert gallica consuetudo erant praeterea cuiusque generis hominum milia circiter vi cum seruis liberisque sed nullus ordo nullum imperium certum cum suo quisque consilio uteretur atque omnes sine timore iter facerent usi superiorum temporum atque itinerum licentia erant complures honesti adulescentes senatorum filii et ordinis equestris erant legationes ciuitatum erant legati caesaris hos omnes flumina continebant ad hos opprimendos cum omni equitatu tribusque legionibus afranius de nocte proficiscitur imprudentesque ante missis equitibus aggreditur celeriter sese tamen galli equites expediunt proeliumque committunt ei dum pari certamine res geri potuit magnum hostium numerum pauci sustinuere sed ubi signa legionum appropinquare coeperunt paucis amissis sese in proximos montes conferunt hoc pugnae tempus magnum attulit nostris ad salutem momentum nacti enim spatium se in loca superiora receperunt desiderati sunt eo die sagittarii circiter cc equites pauci calonum atque impedimentorum non magnus numerus his tamen omnibus annona creuit quae fere res non solum inopia praesentis sed etiam futuri temporis timore ingrauescere consueuit iamque ad denarios l in singulos modios annona peruenerat et militum uires inopia frumenti deminuerat atque incommoda in dies augebantur et ita paucis diebus magna erat facta rerum commutatio ac se fortuna inclinauerat ut nostri magna inopia necessariarum rerum conflictarentur illi omnibus abundarent rebus superioresque haberentur caesar eis ciuitatibus quae ad eius amicitiam accesserant quod minor erat frumenti copia pecus imperabat calones ad longinquiores ciuitates dimittebat ipse praesentem inopiam quibus poterat subsidiis tutabatur haec afranius petreiusque et eorum amici pleniora etiam atque uberiora romam ad suos perscribebant multa rumor affingebat ut paene bellum confectum uideretur quibus litteris nuntiisque romam perlatis magni domum concursus ad afranium magnaeque gratulationes fiebant multi ex italia ad cn pompeium proficiscebantur alii ut principes talem nuntium attulisse alii ne euentum belli exspectasse aut ex omnibus nouissimi uenisse uiderentur cum in his angustiis res esset atque omnes uiae ab afranianis militibus equitibusque obsiderentur nec pontes perfici possent imperat militibus caesar ut naues faciant cuius generis eum superioribus annis usus britanniae docuerat carinae ac prima statumina ex leui materia fiebant reliquum corpus nauium uiminibus contextum coriis integebatur has perfectas carris iunctis deuehit noctu milia passuum a castris xxii militesque his nauibus flumen transportat continentemque ripae collem improuiso occupat hunc celeriter priusquam ab aduersariis sentiatur communit huc legionem postea traicit atque ex utraque parte pontem instituit biduo perficit ita commeatus et qui frumenti causa processerant tuto ad se recipit et rem frumentariam expedire incipit eodem die equitum magnam partem flumen traiecit qui inopinantes pabulatores et sine ullo dissipatos timore aggressi magnum numerum iumentorum atque hominum intercipiunt cohortibusque cetratis subsidio missis scienter in duas partes sese distribuunt alii ut praedae praesidio sint alii ut uenientibus resistant atque eos propellant unamque cohortem quae temere ante ceteras extra aciem procurrerat seclusam ab reliquis circumueniunt atque interficiunt incolumesque cum magna praeda eodem ponte in castra reuertuntur dum haec ad ilerdam geruntur massilienses usi l domitii consilio naues longas expediunt numero xvii quarum erant xi tectae multa huc minora nauigia