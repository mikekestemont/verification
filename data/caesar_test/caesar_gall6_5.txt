post diem septimum sese reuersurum confirmat quam ad diem ei legioni quae in praesidio relinquebatur deberi frumentum sciebat labienum treboniumque hortatur si rei publicae commodo facere possint ad eum diem reuertantur ut rursus communicato consilio exploratisque hostium rationibus aliud initium belli capere possint erat ut supra demonstrauimus manus certa nulla non oppidum non praesidium quod se armis defenderet sed in omnes partes dispersa multitudo ubi cuique aut ualles abdita aut locus siluestris aut palus impedita spem praesidi aut salutis aliquam offerebat consederat haec loca uicinitatibus erant nota magnamque res diligentiam requirebat non in summa exercitus tuenda nullum enim poterat uniuersis a perterritis ac dispersis periculum accidere sed in singulis militibus conseruandis quae tamen ex parte res ad salutem exercitus pertinebat nam et praedae cupiditas multos longius euocabat et siluae incertis occultisque itineribus confertos adire prohibebant si negotium confici stirpemque hominum sceleratorum interfici uellet dimittendae plures manus diducendique erant milites si continere ad signa manipulos uellet ut instituta ratio et consuetudo exercitus romani postulabat locus ipse erat praesidio barbaris neque ex occulto insidiandi et dispersos circumueniendi singulis deerat audacia ut in eiusmodi difficultatibus quantum diligentia prouideri poterat prouidebatur ut potius in nocendo aliquid praetermitteretur etsi omnium animi ad ulciscendum ardebant quam cum aliquo militum detrimento noceretur dimittit ad finitimas ciuitates nuntios caesar omnes ad se uocat spe praedae ad diripiendos eburones ut potius in siluis gallorum uita quam legionarius miles periclitetur simul ut magna multitudine circumfusa pro tali facinore stirps ac nomen ciuitatis tollatur magnus undique numerus celeriter conuenit haec in omnibus eburonum partibus gerebantur diesque appetebat septimus quem ad diem caesar ad impedimenta legionemque reuerti constituerat hic quantum in bello fortuna possit et quantos adferat casus cognosci potuit dissipatis ac perterritis hostibus ut demonstrauimus manus erat nulla quae paruam modo causam timoris adferret trans rhenum ad germanos peruenit fama diripi eburones atque ultro omnes ad praedam euocari cogunt equitum duo milia sugambri qui sunt proximi rheno a quibus receptos ex fuga tencteros atque usipetes supra docuimus transeunt rhenum nauibus ratibusque triginta milibus passuum infra eum locum ubi pons erat perfectus praesidiumque ab caesare relictum primos eburonum fines adeunt multos ex fuga dispersos excipiunt magno pecoris numero cuius sunt cupidissimi barbari potiuntur inuitati praeda longius procedunt non hos palus in bello latrociniisque natos non siluae morantur quibus in locis sit caesar ex captiuis quaerunt profectum longius reperiunt omnemque exercitum discessisse cognoscunt atque unus ex captiuis quid uos inquit hanc miseram ac tenuem sectamini praedam quibus licet iam esse fortunatissimos tribus horis aduatucam uenire potestis huc omnes suas fortunas exercitus romanorum contulit praesidi tantum est ut ne murus quidem cingi possit neque quisquam egredi extra munitiones audeat oblata spe germani quam nacti erant praedam in occulto relinquunt ipsi aduatucam contendunt usi eodem duce cuius haec indicio cognouerant cicero qui omnes superiores dies praeceptis caesaris cum summa diligentia milites in castris continuisset ac ne calonem quidem quemquam extra munitionem egredi passus esset septimo die diffidens de numero dierum caesarem fidem seruaturum quod longius progressum audiebat neque ulla de reditu eius fama adferebatur simul eorum permotus uocibus qui illius patientiam paene obsessionem appellabant siquidem ex castris egredi non liceret nullum eiusmodi casum exspectans quo nouem oppositis legionibus maximoque equitatu dispersis ac paene deletis hostibus in milibus passuum tribus offendi posset quinque cohortes frumentatum in proximas segetes mittit quas inter et castra unus omnino collis intererat complures erant ex legionibus aegri relicti ex quibus qui hoc spatio dierum conualuerant circiter ccc sub uexillo una mittuntur magna praeterea multitudo calonum magna uis iumentorum quae in castris subsederant facta potestate sequitur hoc ipso tempore et casu germani equites interueniunt protinusque eodem illo quo uenerant cursu ab decumana porta in castra irrumpere conantur nec prius sunt uisi obiectis ab ea parte siluis quam castris appropinquarent usque eo ut qui sub uallo tenderent mercatores recipiendi sui facultatem non haberent inopinantes nostri re noua perturbantur ac uix primum impetum cohors in statione sustinet circumfunduntur ex reliquis hostes partibus si quem aditum reperire possent aegre portas nostri tuentur reliquos aditus locus ipse per se munitioque defendit totis trepidatur castris atque alius ex alio causam tumultus quaerit neque quo signa ferantur neque quam in partem quisque conueniat prouident alius iam castra capta pronuntiat alius deleto exercitu atque imperatore uictores barbaros uenisse contendit plerique nouas sibi ex loco religiones fingunt cottaeque et tituri calamitatem qui in eodem occiderint castello ante oculos ponunt tali timore omnibus perterritis confirmatur opinio barbaris ut ex captiuo audierant nullum esse intus praesidium perrumpere nituntur seque ipsi adhortantur ne tantam fortunam ex manibus dimittant erat aeger cum praesidio relictus publius sextius baculus qui primum pilum ad caesarem duxerat cuius mentionem superioribus proeliis fecimus ac diem iam quintum cibo caruerat hic diffisus suae atque omnium saluti inermis ex tabernaculo prodit uidet imminere hostes atque in summo esse rem discrimine capit arma a proximis atque in porta consistit consequuntur hunc centuriones eius cohortis quae in statione erat paulisper una proelium sustinent relinquit animus sextium grauibus acceptis uulneribus aegre per manus tractus seruatur hoc spatio interposito reliqui sese confirmant tantum ut in munitionibus consistere audeant speciemque defensorum praebeant interim confecta frumentatione milites nostri clamorem exaudiunt praecurrunt equites quanto res sit in periculo cognoscunt hic uero nulla munitio est quae perterritos recipiat modo conscripti atque usus militaris imperiti ad tribunum militum centurionesque ora conuertunt quid ab his praecipiatur exspectant nemo est tam fortis quin rei nouitate perturbetur barbari signa procul conspicati oppugnatione desistunt redisse primo legiones credunt quas longius discessisse ex captiuis cognouerant postea despecta paucitate ex omnibus partibus impetum faciunt calones in proximum tumulum procurrunt hinc celeriter deiecti se in signa manipulosque coniciunt eo magis timidos perterrent milites alii cuneo facto ut celeriter perrumpant censent quoniam tam propinqua sint castra et si pars aliqua circumuenta ceciderit at reliquos seruari posse confidunt alii ut in iugo consistant atque eundem omnes ferant casum hoc ueteres non probant milites quos sub uexillo una profectos docuimus itaque inter se cohortati duce gaio trebonio equite romano qui eis erat praepositus per medios hostes perrumpunt incolumesque ad unum omnes in castra perueniunt hos subsecuti calones equitesque eodem impetu