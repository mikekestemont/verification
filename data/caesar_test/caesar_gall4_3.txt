haec cum machinationibus immissa in flumen defixerat fistucisque adegerat non sublicae modo derecte ad perpendiculum sed prone ac fastigate ut secundum naturam fluminis procumberent iis item contraria duo ad eundem modum iuncta interuallo pedum quadragenum ab inferiore parte contra uim atque impetu fluminis conuersa statuebat haec utraque insuper bipedalibus trabibus immissis quantum eorum tignorum iunctura distabat binis utrimque fibulis ab extrema parte distinebantur quibus disclusis atque in contrariam partem reuinctis tanta erat operis firmitudo atque ea rerum natura ut quo maior uis aquae se incitauisset hoc artius inligata tenerentur haec derecta materia iniecta contexebantur ac longuriis cratibusque consternebantur ac nihilo setius sublicae et ad inferiorem partem fluminis oblique agebantur quae pro ariete subiectae et cum omni opere coniunctae uim fluminis exciperent et aliae item supra pontem mediocri spatio ut si arborum trunci siue naues deiciendi operis causa essent a barbaris missae his defensoribus earum rerum uis minueretur neu ponti nocerent diebus x quibus materia coepta erat comportari omni opere effecto exercitus traducitur caesar ad utramque partem pontis firmo praesidio relicto in fines sugambrorum contendit interim a compluribus ciuitatibus ad eum legati ueniunt quibus pacem atque amicitiam petentibus liberaliter respondet obsidesque ad se adduci iubet at sugambri ex eo tempore quo pons institui coeptus est fuga comparata hortantibus iis quos ex tencteris atque usipetibus apud se habebant finibus suis excesserant suaque omnia exportauerant seque in solitudinem ac siluas abdiderant caesar paucos dies in eorum finibus moratus omnibus uicis aedificiisque incensis frumentisque succisis se in fines ubiorum recepit atque his auxilium suum pollicitus si a suebis premerentur haec ab iis cognouit suebos postea quam per exploratores pontem fieri comperissent more suo concilio habito nuntios in omnes partes dimisisse uti de oppidis demigrarent liberos uxores suaque omnia in siluis deponerent atque omnes qui arma ferre possent unum in locum conuenirent hunc esse delectum medium fere regionum earum quas suebi obtinerent hic romanorum aduentum expectare atque ibi decertare constituisse quod ubi caesar comperit omnibus iis rebus confectis quarum rerum causa exercitum traducere constituerat ut germanis metum iniceret ut sugambros ulcisceretur ut ubios obsidione liberaret diebus omnino xviii trans rhenum consumptis satis et ad laudem et ad utilitatem profectum arbitratus se in galliam recepit pontemque rescidit exigua parte aestatis reliqua caesar etsi in his locis quod omnis gallia ad septentriones uergit maturae sunt hiemes tamen in britanniam proficisci contendit quod omnibus fere gallicis bellis hostibus nostris inde subministrata auxilia intellegebat et si tempus anni ad bellum gerendum deficeret tamen magno sibi usui fore arbitrabatur si modo insulam adiisset genus hominum perspexisset loca portus aditus cognouisset quae omnia fere gallis erant incognita neque enim temere praeter mercatores illo adit quisquam neque his ipsis quicquam praeter oram maritimam atque eas regiones quae sunt contra galliam notum est itaque uocatis ad se undique mercatoribus neque quanta esset insulae magnitudo neque quae aut quantae nationes incolerent neque quem usum belli haberent aut quibus institutis uterentur neque qui essent ad maiorem nauium multitudinem idonei portus reperire poterat ad haec cognoscenda prius quam periculum faceret idoneum esse arbitratus c volusenum cum naui longa praemittit huic mandat ut exploratis omnibus rebus ad se quam primum reuertatur ipse cum omnibus copiis in morinos proficiscitur quod inde erat breuissimus in britanniam traiectus huc naues undique ex finitimis regionibus et quam superiore aestate ad veneticum bellum fecerat classem iubet conuenire interim consilio eius cognito et per mercatores perlato ad britannos a compluribus insulae ciuitatibus ad eum legati ueniunt qui polliceantur obsides dare atque imperio populi romani obtemperare quibus auditis liberaliter pollicitus hortatusque ut in ea sententia permanerent eos domum remittit et cum iis una commium quem ipse atrebatibus superatis regem ibi constituerat cuius et uirtutem et consilium probabat et quem sibi fidelem esse arbitrabatur cuiusque auctoritas in his regionibus magni habebatur mittit huic imperat quas possit adeat ciuitates horteturque ut populi romani fidem sequantur seque celeriter eo uenturum nuntiet volusenus perspectis regionibus omnibus quantum ei facultatis dari potuit qui naui egredi ac se barbaris committere non auderet v die ad caesarem reuertitur quaeque ibi perspexisset renuntiat dum in his locis caesar nauium parandarum causa moratur ex magna parte morinorum ad eum legati uenerunt qui se de superioris temporis consilio excusarent quod homines barbari et nostrae consuetudinis imperiti bellum populo romano fecissent seque ea quae imperasset facturos pollicerentur hoc sibi caesar satis oportune accidisse arbitratus quod neque post tergum hostem relinquere uolebat neque belli gerendi propter anni tempus facultatem habebat neque has tantularum rerum occupationes britanniae anteponendas iudicabat magnum iis numerum obsidum imperat quibus adductis eos in fidem recipit nauibus circiter lxxx onerariis coactis contractisque quot satis esse ad duas transportandas legiones existimabat quod praeterea nauium longarum habebat quaestori legatis praefectisque distribuit huc accedebant xviii onerariae naues quae ex eo loco a milibus passuum viii uento tenebantur quo minus in eundem portum uenire possent has equitibus tribuit reliquum exercitum q titurio sabino et l aurunculeio cottae legatis in menapios atque in eos pagos morinorum a quibus ad eum legati non uenerant ducendum dedit p sulpicium rufum legatum cum eo praesidio quod satis esse arbitrabatur portum tenere iussit his constitutis rebus nactus idoneam ad nauigandum tempestatem iii fere uigilia soluit equitesque in ulteriorem portum progredi et naues conscendere et se sequi iussit a quibus cum paulo tardius esset administratum ipse hora diei circiter iiii cum primis nauibus britanniam attigit atque ibi in omnibus collibus expositas hostium copias armatas conspexit cuius loci haec erat natura atque ita montibus angustis mare continebatur uti ex locis superioribus in litus telum adigi posset hunc ad egrediendum nequaquam idoneum locum arbitratus dum reliquae naues eo conuenirent ad horam nonam in ancoris expectauit interim legatis tribunisque militum conuocatis et quae ex voluseno cognouisset et quae fieri uellet ostendit monuitque ut rei militaris ratio maximeque ut maritimae res postularent ut cum celerem atque instabilem motum haberent ad nutum et ad tempus omnes res ab iis administrarentur his dimissis et uentum et aestum uno tempore nactus secundum dato signo et sublatis ancoris circiter milia passuum septem ab eo loco progressus aperto ac plano litore naues constituit at barbari consilio romanorum cognito praemisso equitatu et essedariis