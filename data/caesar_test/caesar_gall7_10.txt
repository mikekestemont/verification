cognitis ex perfugis et captiuis caesar haec genera munitionis instituit fossam pedum uiginti directis lateribus duxit ut eius fossae solum tantundem pateret quantum summae fossae labra distarent reliquas omnes munitiones ab ea fossa pedes quadringentos reduxit id hoc consilio quoniam tantum esset necessario spatium complexus nec facile totum corpus corona militum cingeretur ne de improuiso aut noctu ad munitiones hostium multitudo aduolaret aut interdiu tela in nostros operi destinatos conicere possent hoc intermisso spatio duas fossas quindecim pedes latas eadem altitudine perduxit quarum interiorem campestribus ac demissis locis aqua ex flumine deriuata compleuit post eas aggerem ac uallum duodecim pedum exstruxit huic loricam pinnasque adiecit grandibus ceruis eminentibus ad commissuras pluteorum atque aggeris qui ascensum hostium tardarent et turres toto opere circumdedit quae pedes lxxx inter se distarent erat eodem tempore et materiari et frumentari et tantas munitiones fieri necesse deminutis nostris copiis quae longius ab castris progrediebantur ac non numquam opera nostra galli temptare atque eruptionem ex oppido pluribus portis summa ui facere conabantur quare ad haec rursus opera addendum caesar putauit quo minore numero militum munitiones defendi possent itaque truncis arborum aut admodum firmis ramis abscisis atque horum delibratis ac praeacutis cacuminibus perpetuae fossae quinos pedes altae ducebantur huc illi stipites demissi et ab infimo reuincti ne reuelli possent ab ramis eminebant quini erant ordines coniuncti inter se atque implicati quo qui intrauerant se ipsi acutissimis uallis induebant hos cippos appellabant ante quos obliquis ordinibus in quincuncem dispositis scrobes tres in altitudinem pedes fodiebantur paulatim angustiore ad infimum fastigio huc teretes stipites feminis crassitudine ab summo praeacuti et praeusti demittebantur ita ut non amplius digitis quattuor ex terra eminerent simul confirmandi et stabiliendi causa singuli ab infimo solo pedes terra exculcabantur reliqua pars scrobis ad occultandas insidias uiminibus ac uirgultis integebatur huius generis octoni ordines ducti ternos inter se pedes distabant id ex similitudine floris lilium appellabant ante haec taleae pedem longae ferreis hamis infixis totae in terram infodiebantur mediocribusque intermissis spatiis omnibus locis disserebantur quos stimulos nominabant his rebus perfectis regiones secutus quam potuit aequissimas pro loci natura quattuordecim milia passuum complexus pares eiusdem generis munitiones diuersas ab his contra exteriorem hostem perfecit ut ne magna quidem multitudine si ita accidat munitionum praesidia circumfundi possent ac ne cum periculo ex castris egredi cogatur dierum triginta pabulum frumentumque habere omnes conuectum iubet dum haec apud alesiam geruntur galli concilio principum indicto non omnes eos qui arma ferre possent ut censuit vercingetorix conuocandos statuunt sed certum numerum cuique ex ciuitate imperandum ne tanta multitudine confusa nec moderari nec discernere suos nec frumentandi rationem habere possent imperant aeduis atque eorum clientibus segusiauis ambiuaretis aulercis brannouicibus blannouiis milia xxxv parem numerum aruernis adiunctis eleutetis cadurcis gabalis vellauiis qui sub imperio aruernorum esse consuerunt sequanis senonibus biturigibus santonis rutenis carnutibus duodena milia bellouacis x totidem lemouicibus octona pictonibus et turonis et parisiis et heluetiis suessionibus ambianis mediomatricis petrocoriis neruiis morinis nitiobrigibus quina milia aulercis cenomanis totidem atrebatibus iiii milibus veliocassis lexouiis et aulercis eburouicibus terna rauracis et boiis bina xxx milia uniuersis ciuitatibus quae oceanum attingunt quaeque eorum consuetudine armoricae appellantur quo sunt in numero curiosolites redones ambibarii caletes osismi veneti lemouices venelli ex his bellouaci suum numerum non compleuerunt quod se suo nomine atque arbitrio cum romanis bellum gesturos dicebant neque cuiusquam imperio obtemperaturos rogati tamen ab commio pro eius hospitio duo milia una miserunt huius opera commi ut antea demonstrauimus fideli atque utili superioribus annis erat usus in britannia caesar quibus ille pro meritis ciuitatem eius immunem esse iusserat iura legesque reddiderat atque ipsi morinos attribuerat tamen tanta uniuersae galliae consensio fuit libertatis uindicandae et pristinae belli laudis recuperandae ut neque beneficiis neque amicitiae memoria mouerentur omnesque et animo et opibus in id bellum incumberent coactis equitum viii milibus et peditum circiter ccl haec in aeduorum finibus recensebantur numerusque inibatur praefecti constituebantur commio atrebati viridomaro et eporedorigi aeduis vercassiuellauno aruerno consobrino vercingetorigis summa imperi traditur his delecti ex ciuitatibus attribuuntur quorum consilio bellum administraretur omnes alacres et fiduciae pleni ad alesiam proficiscuntur neque erat omnium quisquam qui aspectum modo tantae multitudinis sustineri posse arbitraretur praesertim ancipiti proelio cum ex oppido eruptione pugnaretur foris tantae copiae equitatus peditatusque cernerentur at ei qui alesiae obsidebantur praeterita die qua auxilia suorum exspectauerant consumpto omni frumento inscii quid in aeduis gereretur concilio coacto de exitu suarum fortunarum consultabant ac uariis dictis sententiis quarum pars deditionem pars dum uires suppeterent eruptionem censebat non praetereunda oratio critognati uidetur propter eius singularem et nefariam crudelitatem hic summo in aruernis ortus loco et magnae habitus auctoritatis nihil inquit de eorum sententia dicturus sum qui turpissimam seruitutem deditionis nomine appellant neque hos habendos ciuium loco neque ad concilium adhibendos censeo cum his mihi res sit qui eruptionem probant quorum in consilio omnium uestrum consensu pristinae residere uirtutis memoria uidetur animi est ista mollitia non uirtus paulisper inopiam ferre non posse qui se ultro morti offerant facilius reperiuntur quam qui dolorem patienter ferant atque ego hanc sententiam probarem tantum apud me dignitas potest si nullam praeterquam uitae nostrae iacturam fieri uiderem sed in consilio capiendo omnem galliam respiciamus quam ad nostrum auxilium concitauimus quid hominum milibus lxxx uno loco interfectis propinquis consanguineisque nostris animi fore existimatis si paene in ipsis cadaueribus proelio decertare cogentur nolite hos uestro auxilio exspoliare qui uestrae salutis causa suum periculum neglexerunt nec stultitia ac temeritate uestra aut animi imbecillitate omnem galliam prosternere et perpetuae seruituti subicere an quod ad diem non uenerunt de eorum fide constantiaque dubitatis quid ergo romanos in illis ulterioribus munitionibus animine causa cotidie exerceri putatis si illorum nuntiis confirmari non potestis omni aditu praesaepto his utimini testibus appropinquare eorum aduentum cuius rei timore exterriti diem noctemque in opere uersantur quid ergo mei consili est facere quod nostri maiores nequaquam pari bello cimbrorum teutonumque fecerunt qui in oppida compulsi ac simili inopia subacti eorum corporibus qui aetate ad bellum inutiles uidebantur uitam tolerauerunt neque se hostibus tradiderunt cuius rei si exemplum non haberemus tamen libertatis causa institui et posteris prodi pulcherrimum iudicarem nam quid illi simile bello fuit depopulata gallia cimbri magnaque