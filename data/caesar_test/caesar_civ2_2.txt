suspenderent eam contignationem quae turri tegimento esset futura supraque ea tigna directo transuersas trabes iniecerunt easque axibus religauerunt has trabes paulo longiores atque eminentiores quam extremi parietes erant effecerant ut esset ubi tegimenta praependere possent ad defendendos ictus ac repellendos cum infra eam contignationem parietes exstruerentur eamque contabulationem summam lateribus lutoque constrauerunt ne quid ignis hostium nocere posset centonesque insuper iniecerunt ne aut tela tormentis immissa tabulationem perfringerent aut saxa ex catapultis latericium discuterent storias autem ex funibus ancorariis tres in longitudinem parietum turris latas iiii pedes fecerunt easque ex tribus partibus quae ad hostes uergebant eminentibus trabibus circum turrim praependentes religauerunt quod unum genus tegimenti aliis locis erant experti nullo telo neque tormento traici posse ubi uero ea pars turris quae erat perfecta tecta atque munita est ab omni ictu hostium pluteos ad alia opera abduxerunt turris tectum per se ipsum pressionibus ex contignatione prima supendere ac tollere coeperunt ubi quantum storiarum demissio patiebatur tantum eleuarant intra haec tegimenta abditi atque muniti parietes lateribus exstruebant rursusque alia pressione ad aedificandum sibi locum expediebant ubi tempus alterius contabulationis uidebatur tigna item ut primo tecta extremis lateribus instruebant exque ea contignatione rursus summam contabulationem storiasque eleuabant ita tuto ac sine ullo uulnere ac periculo sex tabulata exstruxerunt fenestrasque quibus in locis uisum est ad tormenta mittenda in struendo reliquerunt ubi ex ea turri quae circum essent opera tueri se posse confisi sunt musculum pedes lx longum ex materia bipedali quem a turri latericia ad hostium turrim murumque perducerent facere instituerunt cuius musculi haec erat forma duae primum trabes in solo aeque longae distantes inter se pedes iiii collocantur inque eis columellae pedum in altitudinem v defiguntur has inter se capreolis molli fastigio coniungunt ubi tigna quae musculi tegendi causa ponant collocentur eo super tigna bipedalia iniciunt eaque laminis clauisque religant ad extremum musculi tectum trabesque extremas quadratas regulas iiii patentes digitos defigunt quae lateres qui super musculo struantur contineant ita fastigato atque ordinatim structo ut trabes erant in capreolis collocatae lateribus lutoque musculus ut ab igni qui ex muro iaceretur tutus esset contegitur super lateres coria inducuntur ne canalibus aqua immissa lateres diluere posset coria autem ne rursus igni ac lapidibus corrumpantur centonibus conteguntur hoc opus omne tectum uineis ad ipsam turrim perficiunt subitoque inopinantibus hostibus machinatione nauali phalangis subiectis ad turrim hostium admouent ut aedificio iungatur quo malo perterriti subito oppidani saxa quam maxima possunt uectibus promouent praecipitataque muro in musculum deuoluunt ictum firmitas materiae sustinet et quicquid incidit fastigio musculi elabitur id ubi uident mutant consilium cupas taeda ac pice refertas incendunt easque de muro in musculum deuoluunt inuolutae labuntur delapsae ab lateribus longuriis furcisque ab opere remouentur interim sub musculo milites uectibus infima saxa turris hostium quibus fundamenta continebantur conuellunt musculus ex turri latericia a nostris telis tormentisque defenditur hostes ex muro ac turibus submouentur non datur libera muri defendendi facultas compluribus iam lapidibus ex ea quae suberat turri subductis repentina ruina pars eius turris concidit pars reliqua consequens procumbebat cum hostes urbis direptione perterriti inermes cum infulis se porta foras uniuersi proripiunt ad legatos atque exercitum supplices manus tendunt qua noua re oblata omnis administratio belli consistit militesque auersi a proelio ad studium audiendi et cognoscendi feruntur ubi hostes ad legatos exercitumque peruenerunt uniuersi se ad pedes proiciunt orant ut aduentus caesaris exspectetur captam suam urbem uidere opera perfecta turrim subrutam itaque ab defensione desistere nullam exoriri moram posse quominus cum uenisset si imperata non facerent ad nutum e uestigio diriperentur docent si omnino turris concidisset non posse milites contineri quin spe praedae in urbem irrumperent urbemque delerent haec atque eiusdem generis complura ut ab hominibus doctis magna cum misericordia fletuque pronuntiantur quibus rebus commoti legati milites ex opere deducunt oppugnatione desistunt operibus custodias relinquunt indutiarum quodam genere misericordia facto aduentus caesaris exspectatur nullum ex muro nullum a nostris mittitur telum ut re confecta omnes curam et diligentiam remittunt caesar enim per litteras trebonio magnopere mandauerat ne per uim oppidum expugnari pateretur ne grauius permoti milites et defectionis odio et contemptione sui et diutino labore omnes puberes interficerent quod se facturos minabantur aegreque tunc sunt retenti quin oppidum irrumperent grauiterque eam rem tulerunt quod stetisse per trebonium quominus oppido potirentur uidebatur at hostes sine fide tempus atque occasionem fraudis ac doli quaerunt interiectisque aliquot diebus nostris languentibus atque animo remissis subito meridiano tempore cum alius discessisset alius ex diutino labore in ipsis operibus quieti se dedisset arma uero omnia reposita contectaque essent portis se foras erumpunt secundo magnoque uento ignem operibus inferunt hunc sic distulit uentus uti uno tempore agger plutei testudo turris tormenta flammam conciperent et prius haec omnia consumerentur quam quemadmodum accidisset animaduerti posset nostri repentina fortuna permoti arma quae possunt arripiunt alii ex castris sese incitant fit in hostes impetus sed de muro sagittis tormentisque fugientes persequi prohibentur illi sub murum se recipiunt ibique musculum turrimque latericiam libere incendunt ita multorum mensium labor hostium perfidia et ui tempestatis puncto temporis interiit temptauerunt hoc idem massilienses postero die eandem nacti tempestatem maiore cum fiducia ad alteram turrim aggeremque eruptione pugnauerunt multumque ignem intulerunt sed ut superioris temporis contentionem nostri omnem remiserant ita proximi diei casu admoniti omnia ad defensionem parauerant itaque multis interfectis reliquos infecta re in oppidum reppulerunt trebonius ea quae sunt amissa multo maiore militum studio administrare et reficere instituit nam ubi tantos suos labores et apparatus male cecidisse uiderunt indutiisque per scelus uiolatis suam uirtutem irrisui fore perdoluerunt quod unde agger omnino comportari posset nihil erat reliquum omnibus arboribus longe lateque in finibus massiliensium excisis et conuectis aggerem noui generis atque inauditum ex latericiis duobus muris senum pedum crassitudine atque eorum murorum contignatione facere instituerunt aequa fere altitudine atque ille congesticius ex materia fuerat agger ubi aut spatium inter muros aut imbecillitas materiae postulare uideretur pilae interponuntur trauersaria tigna iniciuntur quae firmamento esse possint et quicquid est contignatum cratibus consternitur crates luto integuntur sub tecto miles dextra ac sinistra muro tectus aduersus plutei obiectu operi quaecumque sunt usui sine periculo supportat celeriter res administratur diuturni laboris detrimentum sollertia et uirtute militum breui