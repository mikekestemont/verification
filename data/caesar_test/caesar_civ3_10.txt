insequendum tardabantur ita paruae res magnum in utramque partem momentum habuerunt munitiones enim a castris ad flumen perductae expugnatis iam castris pompei prope iam expeditam caesaris uictoriam interpellauerunt eadem res celeritate insequentium tardata nostris salutem attulit duobus his unius diei proeliis caesar desiderauit milites dcccclx et notos equites romanos tuticanum gallum senatoris filium c fleginatem placentia a granium puteolis m sacratiuirum capua tribunos militum et centuriones xxxii sed horum omnium pars magna in fossis munitionibusque et fluminis ripis oppressa suorum in terrore ac fuga sine ullo uulnere interiit signaque sunt militaria amissa xxxii pompeius eo proelio imperator est appellatus hoc nomen obtinuit atque ita se postea salutari passus est sed neque in litteris scribere est solitus neque in fascibus insignia laureae praetulit at labienus cum ab eo impetrauisset ut sibi captiuos tradi iuberet omnes productos ostentationis ut uidebatur causa quo maior perfugae fides haberetur commilitones appellans et magna uerborum contumelia interrogans solerentne ueterani milites fugere in omnium conspectu interfecit his rebus tantum fiduciae ac spiritus pompeianis accessit ut non de ratione belli cogitarent sed uicisse iam uiderentur non illi paucitatem nostrorum militum non iniquitatem loci atque angustias praeoccupatis castris et ancipitem terrorem intra extraque munitiones non abscisum in duas partes exercitum cum altera alteri auxilium ferre non posset causae fuisse cogitabant non ad haec addebant non concursu acri facto non proelio dimicatum sibique ipsos multitudine atque angustiis maius attulisse detrimentum quam ab hoste accepissent non denique communes belli casus recordabantur quam paruulae saepe causae uel falsae suspicionis uel terroris repentini uel obiectae religionis magna detrimenta intulissent quotiens uel ducis uitio uel culpa tribuni in exercitu esset offensum sed proinde ac si uirtute uicissent neque ulla commutatio rerum posset accidere per orbem terrarum fama ac litteris uictoriam eius diei concelebrabant caesar a superioribus consiliis depulsus omnem sibi commutandam belli rationem existimauit itaque uno tempore praesidiis omnibus deductis et oppugnatione dimissa coactoque in unum locum exercitu contionem apud milites habuit hortatusque est ne ea quae accidissent grauiter ferrent neue his rebus terrerentur multisque secundis proeliis unum aduersum et id mediocre opponerent habendam fortunae gratiam quod italiam sine aliquo uulnere cepissent quod duas hispanias bellicosissimorum hominum peritissimis atque exercitatissimis ducibus pacauissent quod finitimas frumentariasque prouincias in potestatem redegissent denique recordari debere qua felicitate inter medias hostium classes oppletis non solum portibus sed etiam litoribus omnes incolumes essent transportati si non omnia caderent secunda fortunam esse industria subleuandam quod esset acceptum detrimenti cuiusuis potius quam suae culpae debere tribui locum se aequum ad dimicandum dedisse potitum esse hostium castris expulisse ac superasse pugnantes sed siue ipsorum perturbatio siue error aliquis siue etiam fortuna partam iam praesentemque uictoriam interpellauisset dandam omnibus operam ut acceptum incommodum uirtute sarciretur quod si esset factum futurum uti ad gergouiam contigisset ut detrimentum in bonum uerteret atque qui ante dimicare timuissent ultro se proelio offerrent hac habita contione nonnullos signiferos ignominia notauit ac loco mouit exercitui quidem omni tantus incessit ex incommodo dolor tantumque studium infamiae sarciendae ut nemo aut tribuni aut centurionis imperium desideraret et sibi quisque etiam poenae loco grauiores imponeret labores simulque omnes arderent cupiditate pugnandi cum superioris etiam ordinis nonnulli ratione permoti manendum eo loco et rem proelio committendam existimarent contra ea caesar neque satis militibus perterritis confidebat spatiumque interponendum ad recreandos animos putabat et relictis munitionibus magnopere rei frumentariae timebat itaque nulla interposita mora sauciorum modo et aegrorum habita ratione impedimenta omnia silentio prima nocte ex castris apolloniam praemisit haec conquiescere ante iter confectum uetuit his una legio missa praesidio est his explicitis rebus duas in castris legiones retinuit reliquas de quarta uigilia compluribus portis eductas eodem itinere praemisit paruoque spatio intermisso ut et militare institutum seruaretur et quam serissime eius profectio cognosceretur conclamari iussit statimque egressus et nouissimum agmen consecutus celeriter ex conspectu castrorum discessit neque uero pompeius cognito consilio eius moram ullam ad insequendum intulit sed eodem spectans si itinere impeditos perterritos deprehendere posset exercitum e castris eduxit equitatumque praemisit ad nouissimum agmen demorandum neque consequi potuit quod multum expedito itinere antecesserat caesar sed cum uentum esset ad flumen genusum quod ripis erat impeditis consecutus equitatus nouissimos proelio detinebat huic suos caesar equites opposuit expeditosque antesignanos admiscuit cccc qui tantum profecerunt ut equestri proelio commisso pellerent omnes compluresque interficerent ipsique incolumes se ad agmen reciperent confecto iusto itinere eius diei caesar traductoque exercitu flumen genusum ueteribus suis in castris contra asparagium consedit militesque omnes intra uallum continuit equitatumque per causam pabulandi emissum confestim decumana porta in castra se recipere iussit simili ratione pompeius confecto eius diei itinere in suis ueteribus castris ad asparagium consedit eius milites quod ab opere integris munitionibus uacabant alii lignandi pabulandique causa longius progrediebantur alii quod subito consilium profectionis ceperant magna parte impedimentorum et sarcinarum relicta ad haec repetenda inuitati propinquitate superiorum castrorum depositis in contubernio armis uallum relinquebant quibus ad sequendum impeditis caesar quod fore prouiderat meridiano fere tempore signo profectionis dato exercitum educit duplicatoque eius diei itinere viii milia passuum ex eo loco procedit quod facere pompeius discessu militum non potuit postero die caesar similiter praemissis prima nocte impedimentis de quarta uigilia ipse egreditur ut si qua esset imposita dimicandi necessitas subitum casum expedito exercitu subiret hoc idem reliquis fecit diebus quibus rebus perfectum est ut altissimis fluminibus atque impeditissimis itineribus nullum acciperet incommodum pompeius primi diei mora illata et reliquorum dierum frustra labore suscepto cum se magnis itineribus extenderet et praegressos consequi cuperet quarto die finem sequendi fecit atque aliud sibi consilium capiendum existimauit caesari ad saucios deponendos stipendium exercitui dandum socios confirmandos praesidium urbibus relinquendum necesse erat adire apolloniam sed his rebus tantum temporis tribuit quantum erat properanti necesse timens domitio ne aduentu pompei praeoccuparetur ad eum omni celeritate et studio incitatus ferebatur totius autem rei consilium his rationibus explicabat ut si pompeius eodem contenderet abductum illum a mari atque ab eis copiis quas dyrrachii comparauerat abstractum pari condicione belli secum decertare cogeret si in italiam transiret coniuncto exercitu cum domitio per illyricum italiae subsidio proficisceretur si apolloniam oricumque oppugnare et se omni maritima ora excludere conaretur obsesso scipione necessario illum suis auxilium ferre cogeret