Na het lezen van Ouderlijke Onrust was ik toch een moment stil . Het is een ontzettend spannend boek met een onverwachte wending bij de ontknoping . Het is zo geschreven dat je jezelf letterlijk helemaal in het verhaal inleeft en je zo mogelijk nog ongeruster bent dan meneer en mevrouw Jordaens . De intrigerende , duistere dialogen tussen deze twee doen je al snel vermoeden dat het tussen de ouders niet altijd even goed botert , alhoewel ze dit beeld absoluut niet naar de buitenwereld toe willen tonen . Ze spelen beide een prachtig toneelspel tot op een dag hun vier kinderen worden ontvoerd . Ze zitten alle vier in een andere windrichting van het land . De zoektocht begint met een cliché detectieve van de lokale politie . De auteur heeft zich echter niet ingehouden als het op iet of wat gruwelijke fantasieën aankomt . Ik heb met momenten bijna een stuk van mijn tong gebeten van de spanning . Achteraf heb ik mezelf toch een aantal keer moeten wijsmaken : ' het is niet echt , het is allemaal verzonnen ' . Het enige dat ik hoop is dat er mensen met foute gedachten niet op ideeën worden gebracht . Zeker een aanrader voor wie houdt van puzzels , intriges en spanning .