sibi quam militi sicut perspicue contigit adsuetum moxque ad locum praedictum est uentum flumine pontibus constratis transmisso occupauere terras hostiles at barbari praestricti negotii magnitudine qui se in tranquillo positos otio tunc parum inquietari posse sperabant aliorum exitio quid fortunis suis inmineret anxie cogitantes simulata pacis petitione ut primae uertiginis impetum declinarent misere legatos cum uerbis conpositis quae denuntiarent concordem foederum firmitatem incertumque quo consilio aut instituto mutata uoluntate per alios cursu celeri uenire conpulsos acerrimum nostris minati sunt bellum ni eorum regionibus excessissent quibus clara fide conpertis caesar noctis prima quiete nauigiis modicis et uelocibus octingentos inposuit milites ea re ut ui ingenti sursum uersum decurso egressi quicquid inuenire potuerint ferro uiolarent et flammis quo ita disposito solis primo exortu uisis per montium uertices barbaris ad celsiora ducebatur alacrior miles nulloque inuento hoc si quidem opinati discessere confestim eminus ingentia fumi uolumina uisebantur indicantia nostros perruptas populari terras hostiles quae res germanorum perculit animos atque desertis insidiis quas per arta loca et latebrosa struxerant nostris trans menum nomine fluuium ad opitulandum suis necessitudinibus auolarunt ut enim rebus amat fieri dubiis et turbatis hinc equitum nostrorum adcursu inde nauigiis uectorum militum impetu repentino perterrefacti euadendi subsidium uelox locorum inuenere prudentes quorum digressu miles libere gradiens opulentas pecore uillas et frugibus rapiebat nulli parcendo extractisque captiuis domicilia cuncta curatius ritu romano constructa flammis subditis exurebat emensaque aestimatione decimi lapidis eum prope siluam uenisset squalore tenebrarum horrendam stetit diu cunctando indicio perfugae doctus per subterranea quaedam occulta fossasque multifidas latere plurimos ubi habile uisum fuerit erupturos ausi tamen omnes accedere fidentissime ilicibus incisis et fraxinis roboreque abietum magno semitas inuenere constratas ideoque gradientes cautius retro non nisi per anfractus longos et asperos ultra progredi posse uix indignationem capientibus animis aduertebant et quoniam aeris urente saeuitia cum discriminibus ultimis laboratur in cassum aequinoctio quippe autumnali exacto per eos tractus superfusae niues oppleuere montes simul et campos opus arreptum est memorabile et dum nullus obsisteret munimentum quod in alamannorum solo conditum traianus suo nomine uoluit appellari dudum uiolentius oppugnatum tumultuario studio reparatum est locatisque ibi pro tempore defensoribus ex barbarorum uisceribus alimenta congesta sunt quae illi maturata ad suam perniciem contemplantes metuque rei peractae uolucriter congregati precibus et humilitate suprema petiere missis oratoribus pacem quam caesar omni consiliorum uia firmata causatus ueri similia plurima per decem mensuum tribuit interuallum id nimirum sollerti colligens mente quod castra supra quam optari potuit occupata sine obstaculo tormentis muralibus et apparatu deberent ualido conmuniri hac fiducia tres inmanissimi reges uenerunt tandem aliquando iam trepidi ex his qui misere uictis apud argentoratum auxilia iurantes conceptis ritu patrio uerbis nihil inquietum acturos sed foedera ad praestitutum usque diem quia id nostris placuerat cum munimento seruaturos intacto frugesque portaturos humeris si defuisse sibi docuerint defensores quod utrumque metu perfidiam frenante fecerunt hoc memorabili bello conparando quidem punicis et teutonicis sed dispendiis rei romanae peracto leuissimis ut faustus caesar exultabat et felix credique obtrectatoribus potuit ideo fortiter eum ubique fecisse fingentibus quod oppetere dimicando gloriose magis optabat quam damnatorum sorte sicut sperabant ut frater gallus occidi ni pari proposito post excessum quoque constanti actibus mirandis inclaruisset ii quibus ut in tali re conpositis firmiter ad sedes reuertens hibernas sudorum reliquias repperit tales remos seuerus magister equitum per agrippinam petens et iuliacum francorum ualidissimos cuneos in sexcentis uelitibus ut postea claruit uacua praesidiis loca uastantes offendit hac opportunitate in scelus audaciam erigente quod caesare in alamannorum secessibus occupato nulloque uetante expleri se posse praedarum opimitate sunt arbitrati sed metu iam reuersi exercitus munimentis duobus quae olim exinanita sunt occupatis se quoad fieri poterat tuebantur hac iulianus rei nouitate perculsus et coniciens quorsum erumperet si isdem transisset intactis retento milite circumuallare disposuit castella munita quae mosa fluuius praeterlambit et ad usque quartum et quinquagesimum diem decembri scilicet et ianuario mense obsidionales tractae sunt morae destinatis barbarorum animis incredibili pertinacia reluctatis tunc pertimescens sollertissimus caesar ne obseruata nocte inluni barbari gelu uinctum amnem peruaderent cotidie a sole in uesperam flexo ad usque lucis principium lusoriis nauibus discurrere flumen ultro citroque milites ordinauit ut crustis pruinarum diffractis nullus ad erumpendi copiam facile perueniret hocque commento inedia et uigiliis et desperatione postrema lassati sponte se propria dederunt statimque ad comitatum augusti sunt missi ad quos eximendos periculo multitudo francorum egressa cum captos conperisset et asportatos nihil amplius ausa repedauit ad sua hisque perfectis acturus hiemem reuertit parisios caesar iii quia igitur plurimae gentes ui maiore conlaturae capita sperabantur dubia bellorum coniectans sobrius rector magnis curarum molibus stringebatur dumque per indutias licet negotiosas et breues aerumnosis possessorum damnis mederi posse credebat tributi ratiocinia dispensauit cumque florentius praefectus praetorio cuncta permensus ut contendebat quicquid in capitatione deesset ex conquisitis se supplere firmaret talium gnarus animam prius amittere quam hoc sinere fieri memorabat norat enim huius modi prouisionum immo euersionum ut uerius dixerim insanabilia uulnera saepe ad ultimam egestatem prouincias contraxisse quae res ut docebitur postea penitus euertit illyricum ob quae praefecto praetorio ferri non posse clamante se repente factum infidum cui augustus summam commiserit rerum iulianus eum sedatius leniens scrupulose conputando et uere docuit non sufficere solum uerum etiam exuberare capitationis calculum ad commeatuum necessarios apparatus nihilo minus tamen diu postea indictionale augmentum oblatum sibi nec recitare nec subnotare perpessus humi proiecit litterisque augusti monitus ex relatione praefecti non agere ita perplexe ut uideretur parum florentio credi rescripsit gratandum esse si prouincialis hinc inde uastatus saltem sollemnia praebeat nedum incrementa quae nulla supplicia egenis possent hominibus extorquere factumque est tunc et deinde unius animi firmitate ut praeter solita nemo gallis quicquam exprimere conaretur inusitato exemplo id petendo caesar inpetrauerat a praefecto ut secundae belgicae multiformibus malis oppressae dispositio sibi committeretur ea uidelicet lege ut nec praefectianus nec praesidalis apparitor ad soluendum quemquam urgeret quo leuati solatio cuncti quos in cura separat suam nec interpellati ante praestitutum tempus debita contulerunt iv inter haec recreandarum exordia galliarum administrante secundam adhuc orfito praefecturam obeliscus romae in circo erectus est maximo super quo nunc quia tempestiuum est pauca discurram urbem priscis saeculis conditam ambitiosa moenium strue et portarum centum aditibus celebrem hecatompylos thebas