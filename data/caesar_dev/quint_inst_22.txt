illi persuasione sua fruantur qui hominibus ut sint oratores satis putant nasci nostro labori dent ueniam qui nihil credimus esse perfectum nisi ubi natura cura iuuetur in hoc igitur non contumaciter consentio primas partis esse naturae xii nam certe bene pronuntiare non poterit cui aut in scriptis memoria aut in iis quae subito dicenda erunt facilitas prompta defuerit nec si inemendabilia oris incommoda obstabunt corporis etiam potest esse aliqua tanta deformitas ut nulla arte uincatur xiii sed ne uox quidem nisi libera uitiis actionem habere optimam potest bona enim firmaque ut uolumus uti licet mala uel inbecilla et inhibet multa ut insurgere exclamare et aliqua cogit ut intermittere et deflectere et rasas fauces ac latus fatigatum deformi cantico reficere sed nos de eo nunc loquamur cui non frustra praecipitur xiu cum sit autem omnis actio ut dixi in duas diuisa partis uocem gestumque quorum alter oculos altera aures mouet per quos duos sensus omnis ad animum penetrat adfectus prius est de uoce dicere cui etiam gestus accommodatur in ea prima obseruatio est qualem habeas secunda quo modo utaris natura uocis spectatur quantitate et qualitate quantitas simplicior xu in summam enim grandis aut exigua est sed inter has extremitates mediae sunt species et ab ima ad summam ac retro sunt multi gradus qualitas magis uaria nam est et candida et fusca et plena et exilis et leuis et aspera et contracta et fusa et dura et flexibilis et clara et optusa xui spiritus etiam longior breuiorque nec causas cur quidque eorum accidat persequi proposito operi necessarium est eorumne sit differentia in quibus aura illa concipitur an eorum per quae uelut organa meat an ipsi propria natura an prout mouetur lateris pectorisue firmitas an capitis etiam plus adiuuet nam opus est omnibus sicut non oris modo suauitate sed narium quoque per quas quod superest uocis egeritur dulcis esse tamen non exprobrans sonus xuii utendi uoce multiplex ratio nam praeter illam differentiam quae est tripertita acutae grauis flexae tum intentis tum remissis tum elatis tum inferioribus modis opus est spatiis quoque lentioribus aut citatioribus xuiii sed his ipsis media interiacent multa et ut facies quamquam ex paucissimis constat infinitam habet differentiam ita uox etsi paucas quae nominari possint continet species propria cuique est et non haec minus auribus quam oculis illa dinoscitur xix augentur autem sicut omnium ita uocis quoque bona cura et neglegentia uel inscitia minuuntur sed cura non eadem oratoribus quae phonascis conuenit tamen multa sunt utrisque communia firmitas corporis ne ad spadonum et mulierum et aegrorum exilitatem uox nostra tenuetur quod ambulatio unctio ueneris abstinentia facilis ciborum digestio id est frugalitas praestat xx praeterea ut sint fauces integrae id est molles ac leues quarum uitio et frangitur et obscuratur et exasperatur et scinditur uox nam ut tibiae eodem spiritu accepto alium clusis alium apertis foraminibus alium non satis purgatae alium quassae sonum reddunt item fauces tumentes strangulant uocem optusae obscurant rasae exasperant conuulsae fractis sunt organis similes xxi finditur etiam spiritus obiectu aliquo sicut lapillo tenues aquae quarum impetus etiam si ultra paulum coit aliquid tamen caui relinquit post id ipsum quod offenderat umor quoque uocem ut nimius impedit ita consumptus destituit nam fatigatio ut corpora non ad praesens modo tempus sed etiam in futurum adficit xxii sed ut communiter et phonascis et oratoribus necessaria est exercitatio qua omnia conualescunt ita curae non idem genus est nam neque certa tempora ad spatiandum dari possunt tot ciuilibus officiis occupato nec praeparare ab imis sonis uocem ad summos nec semper a contentione condere licet cum pluribus iudiciis saepe dicendum sit xxiii ne ciborum quidem est eadem obseruatio non enim tam molli teneraque uoce quam forti ac durabili opus est cum illi omnes etiam altissimos sonos leniant cantu oris nobis pleraque aspere sint concitateque dicenda et uigilandae noctes et fuligo lucubrationum bibenda et in sudata ueste durandum xxiu quare uocem deliciis non molliamus nec inbuatur ea consuetudine quam desideratura sit sed exercitatio eius talis sit qualis usus nec silentio subsidat sed firmetur consuetudine qua difficultas omnis leuatur xxu ediscere autem quo exercearis erit optimum nam ex tempore dicentis auocat a cura uocis ille qui ex rebus ipsis concipitur adfectus et ediscere quam maxime uaria quae et clamorem et disputationem et sermonem et flexus habeant ut simul in omnia paremur xxui hoc satis est alioqui nitida illa et curata uox insolitum laborem recusabit ut adsueta gimnasiis et oleo corpora quamlibet sint in suis certaminibus speciosa atque robusta si militare iter fascemque et uigilias imperes deficiant et quaerant unctores suos nudumque sudorem xxuii illa quidem in hoc opere praecipi quis ferat uitandos soles atque uentos et nubila etiam ac siccitates ita si dicendum in sole aut uentoso umido calido die fuerit reos deseremus nam crudum quidem aut saturum aut ebrium aut eiecto modo uomitu quae cauenda quidam monent declamare neminem qui sit mentis compos puto xxuiii illud non sine causa est ab omnibus praeceptum ut parcatur maxime uoci in illo a pueritia in adulescentiam transitu quia naturaliter impeditur non ut arbitror propter calorem quod quidam putauerunt nam est maior alias sed propter umorem potius nam hoc aetas illa turgescit xxix itaque nares etiam ac pectus eo tempore tument atque omnia uelut germinant eoque sunt tenera et iniuriae obnoxia sed ut ad propositum redeam iam confirmatae constitutaeque uoci genus exercitationis optimum duco quod est operi simillimum dicere cotidie sicut agimus namque hoc modo non uox tantum confirmatur et latus sed etiam corporis decens et accommodatus orationi motus componitur xxx non alia est autem ratio pronuntiationis quam ipsius orationis nam ut illa emendata dilucida ornata apta esse debet ita haec quoque emendata erit id est uitio carebit si fuerit os facile explanatum iucundum urbanum id est in quo nulla neque rusticitas neque peregrinitas resonet xxxi non enim sine causa dicitur barbarum graecumue nam sonis homines ut aera tinnitu dinoscimus ita fiet illud quod ennius probat cum dicit suauiloquenti ore cethegum fuisse non quod cicero in iis reprehendit quos ait latrare non agere sunt enim multa uitia de quibus dixi cum in quadam primi libri parte puerorum ora