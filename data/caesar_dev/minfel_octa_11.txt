philosophi sane studio sed mimi conuicio digni ista sententia est sed ad propositum satis est etiam in hoc sapientes uestros in aliquem modum nobiscum consonare ceterum quis tam stultus aut brutus est ut audeat repugnare hominem a deo ut primum potuisse fingi ita posse denuo reformari nihil esse post obitum et ante ortum nihil fuisse sicut de nihilo nasci licuit ita de nihilo licere reparari porro difficilius est id quod non sit incipere quam id quod fuerit iterare tu perire et deo credis si quid oculis nostris hebetibus subtrahatur corpus omne siue arescit in puluerem siue in umorem soluitur uel in cinerem comprimitur uel in nidorem tenuatur subducitur nobis sed deo elementorum custodia reseruatur nec ut creditis ullum damnum sepulturae timemus sed ueterem et meliorem consuetudinem humandi frequentamus uide adeo quam in solacium nostri resurrectionem futuram omnis natura meditetur sol demergit et nascitur astra labuntur et redeunt flores occidunt et reuiuescunt post senium arbusta frondescunt semina nonnisi corrupta reuirescunt ita corpus in sepulcro ut arbores in hiberno occultant uirorem ariditate mentita quid festinas ut cruda adhuc hieme reuiuescat et redeat expectandum nobis etiam corporis uer est nec ignoro plerosque conscientia meritorum nihil se esse post mortem magis optare quam credere malunt enim extingui penitus quam ad supplicia reparari quorum error augetur et in saeculo libertate remissa et dei patientia maxima cuius quanto iudicium tardum tanto magis iustum est xxxu et tamen admonentur homines doctissimorum libris et carminibus poetarum illius ignei fluminis et de stigia palude saepius ambientis ardoris quae cruciatibus aeternis praeparata et daemonum indiciis et de oraculis prophetarum cognita tradiderunt et ideo apud eos etiam ipse rex iuppiter per torrentes ripas et atram uoraginem iurat religiose destinatam enim sibi cum suis cultoribus poenam praescius perhorrescit nec tormentis aut modus ullus aut terminus illic sapiens ignis membra urit et reficit carpit et nutrit sicut ignes fulminum corpora tangunt nec absumunt sicut ignes aetnaei montis et uesuui montis et ardentium ubique terrarum flagrant nec erogantur ita poenale illud incendium non damnis ardentium pascitur sed inexesa corporum laceratione nutritur eos autem merito torqueri qui deum nesciunt ut impios ut iniustos nisi profanus nemo deliberat cum parentem omnium et omnium dominum non minoris sceleris sit ignorare quam laedere et quamquam inperitia dei sufficiat ad poenam ita ut notitia prosit ad ueniam tamen si uobiscum christiani comparemur quamuis in nonnullis disciplina nostra minor est multo tamen uobis meliores deprehendemur uos enim adulteria prohibetis et facitis nos uxoribus nostris solummodo uiri nascimur uos scelera admissa punitis apud nos et cogitare peccare est uos conscios timetis nos etiam conscientiam solam sine qua esse non possumus denique de uestro numero carcer exaestuat christianus ibi nullus nisi aut reus suae religionis aut profugus xxxui nec de fato quisquam aut solacium captet aut excuset euentum sit sors fortunae mens tamen libera est et ideo actus hominis non dignitas iudicatur quid enim aliud est fatum quam quod de unoquoque nostrum deus fatus est qui cum possit praescire materiam pro meritis et qualitatibus singulorum etiam fata determinat ita in nobis non genitura plectitur sed ingenii natura punitur ac de fato satis uel si pauca pro tempore disputaturi alias et uberius et plenius ceterum quod plerique pauperes dicimur non est infamia nostra sed gloria animus enim ut luxu soluitur ita frugalitate firmatur et tamen quis potest pauper esse qui non eget qui non inhiat alieno qui deo diues est magis pauper ille est qui cum multa habeat plura desiderat dicam tamen quemadmodem sentio nemo tam pauper potest esse quam natus est aues sine patrimonio uiuunt et in diem pecua pascuntur et haec nobis tamen nata sunt quae omnia si non concupiscimus possidemus igitur ut qui uiam terit eo felicior quo leuior incedit ita beatior in hoc itinere uiuendi qui paupertate se subleuat non sub diuitiarum onere suspirat et tamen facultates si utiles putaremus a deo posceremus utique indulgere posset aliquantum cuius est totum sed nos contemnere malumus opes quam continere innnocentiam magis cupimus magis patientiam flagitamus malumus nos bonos esse quam prodigos et quod corporis humana uitia sentimus et patimur non est poena militia est fortitudo enim infirmitatibus roboratur et calamitas saepius disciplina uirtutis est uires denique et mentis et corporis sine laboris exercitatione torpescunt omnes adeo uestri uiri fortes quos in exemplum praedicatis aerumnis suis incliti floruerunt itaque et nobis deus nec non potest subuenire nec despicit cum sit et omnium rector et amator suorum sed in aduersis unumquemque explorat et examinat ingenium singulorum periculis pensitat usque ad extremam mortem uoluntatem hominis sciscitatur nihil sibi posse perire securus itaque ut aurum ignibus sic nos discriminibus arguimur xxxuii quam pulchrum spectaculum deo cum christianus cum dolore congreditur cum aduersum minas et supplicia et tormenta componitur cum strepitum mortis et horrorem carnificis inridens inculcat cum libertatem suam aduersus reges et principes erigit soli deo cuius est cedit cum triumphator et uictor ipsi qui aduersum se sententiam dixit insultat uicit enim qui quod contendit obtinuit quis non miles sub oculis imperatoris audacius periculum prouocet nemo enim praemium percipit ante experimentum et imperator tamen quod non habet non dat non potest propagare uitam potest honestare militiam at enim dei miles nec in dolore deseritur nec morte finitur sic christianus miser uideri potest non potest inueniri uos ipsi calamitosos uiros fertis ad caelum ut mucium scaeuolam qui cum errasset in regem perisset in hostibus nisi dexteram perdidisset et quot ex nostris non dextram solum sed totum corpus uri cremari sine ullis eiulatibus pertulerunt cum dimitti praesertim haberent in sua potestate uiros cum mucio uel cum aquilio aut regulo comparo pueri et mulierculae nostrae cruces et tormenta feras et omnes suppliciorum terriculas inspirata patientia doloris inludunt nec intellegitis o miseri neminem esse qui aut sine ratione uelit poenam subire aut tormenta sine deo possit sustinere nisi forte uos decipit quod deum nescientes diuitiis adfluant honoribus floreant polleant potestatibus miseri in hoc altius tolluntur ut decidant altius hi enim ut uictimae ad supplicium saginantur ut hostiae ad poenam coronantur in hoc adeo quidam imperiis ac dominationibus eriguntur ut ingenium eorum perditae mentis licentiae potestatis libere nundinentur absque enim