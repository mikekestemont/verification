raetia et norico agens ab exercitu imperator et mox augustus est factus gallienus quoque romae a senatu caesar est appellatus horum imperium romano nomini perniciosum et paene exitiabile fuit uel infelicitate principum uel ignauia germani rauennam usque uenerunt valerianus in mesopotamia bellum gerens a sapore persarum rege superatus est mox etiam captus apud parthos ignobili seruitute consenuit gallienus cum adulescens factus esset augustus imperium primum feliciter mox commode ad ultimum perniciose gessit nam iuuenis in gallia et illyrico multa strenue fecit occiso apud mursam ingenuo qui purpuram sumpserat et trebelliano diu placidus et quietus mox in omnem lasciuiam dissolutus tenendae rei publicae habenas probrosa ignauia et desperatione laxauit alamanni uastatis galliis in italiam penetrauerunt dacia quae a traiano ultra danubium fuerat adiecta tum amissa graecia macedonia pontus asia uastata est per gothos pannonia a sarmatis quadisque populata est germani usque ad hispanias penetrauerunt et ciuitatem nobilem tarraconem expugnauerunt parthi mesopotamia occupata syriam sibi coeperant uindicare iam desperatis rebus et deleto paene imperio romano postumus in gallia obscurissime natus purpuram sumpsit et per annos decem ita imperauit ut consumptas paene prouincias ingenti uirtute et moderatione reparauerit qui seditione militum interfectus est quod mogontiacum ciuitatem quae aduersus eum rebellauerat laeliano res nouas moliente diripiendam militibus tradere noluisset post eum marius uilissimus opifex purpuram accepit et secundo die interfectus est victorinus postea galliarum accepit imperium uir strenuissimus sed cum nimiae libidinis esset et matrimonia aliena corrumperet agrippinae occisus est actuario quodam dolum machinante imperii sui anno secundo huic successit tetricus senator qui aquitaniam honore praesidis administrans absens a militibus imperator electus est et apud burdigalam purpuram sumpsit seditiones multas militum pertulit sed dum haec in gallia geruntur in oriente per odenathum persae uicti sunt defensa syria recepta mesopotamia usque ad ctesiphontem odenathus penetrauit ita gallieno rem publicam deserente romanum imperium in occidente per postumum per odenathum in oriente seruatum est gallienus interea mediolani cum valeriano fratre occisus est imperii anno nono claudiusque ei successit a militibus electus a senatu appellatus augustus hic gothos illyricum macedoniamque uastantes ingenti proelio uicit parcus uir ac modestus et iusti tenax ac rei publicae gerendae idoneus qui tamen intra imperii biennium morbo interiit diuus appellatus est senatus eum ingenti honore decorauit scilicet ut in curia clipeus ipsi aureus item in capitolio statua aurea poneretur quintillus post eum claudii frater consensu militum imperator electus est unicae moderationis uir et ciuilitatis aequandus fratri uel praeponendus consensu senatus appellatus augustus septimo decimo imperii die occisus est post eum aurelianus suscepit imperium dacia ripensi oriundus uir in bello potens animi tamen inmodici et ad crudelitatem propensioris is quoque gothos strenuissime uicit romanam dicionem ad fines pristinos uaria bellorum felicitate reuocauit superauit in gallia tetricum apud catalaunos ipso tetrico prodente exercitum suum cuius adsiduas seditiones ferre non poterat quin etiam per litteras occultas aurelianum ita fuerat deprecatus ut inter alia uersu vergiliano uteretur eripe me his inuicte malis zenobiam quoque quae occiso odenatho marito orientem tenebat haud longe ab antiochia sine graui proelio cepit ingressusque romam nobilem triumphum quasi receptor orientis occidentisque egit praecedentibus currum tetrico et zenobia qui quidem tetricus corrector lucaniae postea fuit ac priuatus diutissime uixit zenobia autem posteros qui adhuc manent romae reliquit hoc imperante etiam in urbe monetarii rebellauerunt uitiatis pecuniis et felicissimo rationali interfecto quos aurelianus uictos ultima crudelitate conpescuit plurimos nobiles capite damnauit saeuus et sanguinarius ac necessarius magis in quibusdam quam in ullo amabilis imperator trux omni tempore etiam filii sororis interfector disciplinae tamen militaris et morum dissolutorum magna ex parte corrector urbem romam muris firmioribus cinxit templum soli aedificauit in quo infinitum auri gemmarumque constituit prouinciam daciam quam traianus ultra danubium fecerat intermisit uastato omni illyrico et moesia desperans eam posse retinere abductosque romanos ex urbibus et agris daciae in media moesia collocauit appellauitque eam daciam quae nunc duas moesias diuidit et est in dextra danubio in mare fluenti cum antea fuerit in laeua occiditur serui sui fraude qui ad quosdam militares uiros amicos ipsius nomina pertulit adnotata falso manum eius imitatus tamquam aurelianus ipsos pararet occidere itaque ut praeueniretur ab isdem interfectus est in itineris medio quod inter constantinopolim et heracleam est stratae ueteris locus caenophrurium appellatur mors tamen eius inulta non fuit meruit quoque inter diuos referri tacitus post hunc suscepit imperium uir egregie moratus et rei publicae gerendae idoneus nihil tamen clarum potuit ostendere intra sextum mensem imperii morte praeuentus florianus qui tacito successerat duobus mensibus et diebus xx in imperio fuit neque quicquam dignum memoria egit post hunc probus uir inlustris gloria militari ad administrationem rei publicae accessit gallias a barbaris occupatas ingenti proeliorum felicitate restituit quosdam imperium usurpare conatos scilicet saturninum in oriente proculum et bonosum agrippinae certaminibus oppressit vineas gallos et pannonios habere permisit opere militari almam montem apud sirmium et aureum apud moesiam superiorem uineis conseruit et prouincialibus colendos dedit hic cum bella innumera gessisset pace parata dixit breui milites necessarios non futuros vir acer strenuus iustus et qui aurelianum aequaret gloria militari morum autem ciuilitate superaret interfectus tamen est sirmii tumultu militari in turri ferrata post hunc carus est factus augustus narbone natus in gallia is confestim carinum et numerianum filios caesares fecit sed dum bellum aduersus sarmatas gerit nuntiato persarum tumultu ad orientem profectus res contra persas nobiles gessit ipsos proelio fudit cochen et ctesiphontem urbes nobilissimas cepit et cum castra super tigridem haberet ui diuini fulminis periit numerianus quoque filius eius quem secum caesarem ad persas duxerat adulescens egregiae indolis cum oculorum dolore correptus in lecticula ueheretur inpulsore apro qui socer eius erat per insidias occisus est et cum dolo occultaretur ipsius mors quousque aper inuadere posset imperium foetore cadaueris prodita est milites enim qui eum sequebantur putore commoti deductis lecticulae palliis post aliquot dies mortem eius notam habere potuerunt interea carinus quem caesarem ad parthos proficiscens carus in illyrico gallia italia reliquerat omnibus se sceleribus inquinauit plurimos innoxios fictis criminibus occidit matrimonia nobilia corrupit condiscipulis quoque qui eum in auditorio uel leui fatigatione taxauerant perniciosus fuit ob quae omnibus hominibus inuisus non multo post poenas dedit nam de perside uictor exercitus rediens cum