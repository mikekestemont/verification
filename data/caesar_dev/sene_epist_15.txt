oro te lucili carissime quod unum potest praestare felicem dissice et conculca ista quae extrinsecus splendent quae tibi promittuntur ab alio uel ex alio ad uerum bonum specta et de tuo gaude quid est autem hoc de tuo te ipso et tui optima parte corpusculum bonum esse credideris ueri boni auiditas tuta est quod sit istud interrogas aut unde subeat dicam ex bona conscientia ex honestis consiliis ex rectis actionibus ex contemptu fortuitorum ex placido uitae et continuo tenore unam prementis uiam nam illi qui ex aliis propositis in alia transiliunt aut ne transiliunt quidem sed casu quodam transmittuntur quomodo habere quicquam certum mansurumue possunt suspensi et uagi pauci sunt qui consilio se suaque disponant ceteri eorum more quae fluminibus innatant non eunt sed feruntur ex quibus alia lenior unda detinuit ac mollius uexit alia uehementior rapuit alia proxima ripae cursu languescente deposuit alia torrens impetus in mare eiecit ideo constituendum est quid uelimus et in eo perseuerandum hic est locus soluendi aeris alieni possum enim tibi uocem epicuri tui reddere et hanc epistulam liberare molestum est semper uitam inchoare aut si hoc modo magis sensus potest exprimi male uiuunt qui semper uiuere incipiunt quare inquis desiderat enim explanationem ista uox quia semper illis imperfecta uita est non potest autem stare paratus ad mortem qui modo incipit uiuere id agendum est ut satis uixerimus nemo hoc praestat qui orditur cum maxime uitam non est quod existimes paucos esse hos propemodum omnes sunt quidam uero tunc incipiunt cum desinendum est si hoc iudicas mirum adiciam quod magis admireris quidam ante uiuere desierunt quam inciperent uale xxiu sollicitum esse te scribis de iudici euentu quod tibi furor inimici denuntiat existimas me suasurum ut meliora tibi ipse proponas et acquiescas spei blandae quid enim necesse est mala accersere satis cito patienda cum uenerint praesumere ac praesens tempus futuri metu perdere est sine dubio stultum quia quandoque sis futurus miser esse iam miserum sed ego alia te ad securitatem uia ducam si uis omnem sollicitudinem exuere quidquid uereris ne eueniat euenturum utique propone et quodcumque est illud malum tecum ipse metire ac timorem tuum taxa intelleges profecto aut non magnum aut non longum esse quod metuis nec diu exempla quibus confirmeris colligenda sunt omnis illa aetas tulit in quamcumque partem rerum uel ciuilium uel externarum memoriam miseris occurrent tibi ingenia aut profectus aut impetus magni numquid accidere tibi si damnaris potest durius quam ut mittaris in exilium ut ducaris in carcerem numquid ultra quicquam ulli timendum est quam ut uratur quam ut pereat singula ista constitue et contemptores eorum cita qui non quaerendi sed eligendi sunt damnationem suam rutilius sic tulit tamquam nihil illi molestum aliud esset quam quod male iudicaretur exilium metellus fortiter tulit rutilius etiam libenter alter ut rediret rei publicae praestitit alter reditum suum sullae negauit cui nihil tunc negabatur in carcere socrates disputauit et exire cum essent qui promitterent fugam noluit remansitque ut duarum rerum grauissimarum hominibus metum demeret mortis et carceris mucius ignibus manum imposuit acerbum est uri quanto acerbius si id te faciente patiaris uides hominem non eruditum nec ullis praeceptis contra mortem aut dolorem subornatum militari tantum robore instructum poenas a se irriti conatus exigentem spectator destillantis in hostili foculo dexterae stetit nec ante remouit nudis ossibus fluentem manum quam ignis illi ab hoste subductus est facere aliquid in illis castris felicius potuit nihil fortius uide quanto acrior sit ad occupanda pericula uirtus quam crudelitas ad irroganda facilius porsina mucio ignouit quod uoluerat occidere quam sibi mucius quod non occiderat decantatae inquis in omnibus scholis fabulae istae sunt iam mihi cum ad contemnendam mortem uentum fuerit catonem narrabis quidni ego narrem ultima illa nocte platonis librum legentem posito ad caput gladio duo haec in rebus extremis instrumenta prospexerat alterum ut uellet mori alterum ut posset compositis ergo rebus utcumque componi fractae atque ultimae poterant id agendum existimauit ne cui catonem aut occidere liceret aut seruare contingeret et stricto gladio quem usque in illum diem ab omni caede purum seruauerat nihil inquit egisti fortuna omnibus conatibus meis obstando non pro mea adhuc sed pro patriae libertate pugnaui nec agebam tanta pertinacia ut liber sed ut inter liberos uiuerem nunc quoniam deploratae sunt res generis humani cato deducatur in tutum impressit deinde mortiferum corpori uulnus quo obligato a medicis cum minus sanguinis haberet minus uirium animi idem iam non tantum caesari sed sibi iratus nudas in uulnus manus egit et generosum illum contemptoremque omnis potentiae spiritum non emisit sed eiecit non in hoc exempla nunc congero ut ingenium exerceam sed ut te aduersus id quod maxime terribile uidetur exhorter facilius autem exhortabor si ostendero non fortes tantum uiros hoc momentum efflandae animae contempsisse sed quosdam ad alia ignauos in hac re aequasse animum fortissimorum sicut illum cn pompei socerum scipionem qui contrario in africam uento relatus cum teneri nauem suam uidisset ab hostibus ferro se transuerberauit et quaerentibus ubi imperator esset imperator inquit se bene habet uox haec illum parem maioribus fecit et fatalem scipionibus in africa gloriam non est interrumpi passa multum fuit carthaginem uincere sed amplius mortem imperator inquit se bene habet an aliter debebat imperator et quidem catonis mori non reuoco te ad historias nec ex omnibus saeculis contemptores mortis qui sunt plurimi colligo respice ad haec nostra tempora de quorum languore ac delicis querimur omnis ordinis homines suggerent omnis fortunae omnis aetatis qui mala sua morte praeciderint mihi crede lucili adeo mors timenda non est ut beneficio eius nihil timendum sit securus itaque inimici minas audi et quamuis conscientia tibi tua fiduciam faciat tamen quia multa extra causam ualent et quod aequissimum est spera et ad id te quod est iniquissimum compara illud autem ante omnia memento demere rebus tumultum ac uidere quid in quaque re sit scies nihil esse in istis terribile nisi ipsum timorem quod uides accidere pueris hoc nobis quoque maiusculis pueris euenit illi quos amant quibus assueuerunt cum quibus ludunt si personatos uident expauescunt non hominibus tantum sed rebus persona demenda est et reddenda facies sua quid mihi gladios et ignes