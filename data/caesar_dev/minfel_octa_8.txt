ruinis urbium de spoliis deorum de caedibus sacerdotum hoc insultare et inludere est uictis religionibus seruire captiuas eas post uictorias adorare nam adorare quae manu ceperis sacrilegium est consecrare non numina totiens ergo romanis inpiatum est quotiens triumphatum tot de diis spolia quot de gentibus et tropaea igitur romani non ideo tanti quod religiosi sed quod inpune sacrilegi neque enim potuerunt in ipsis bellis deos adiutores habere aduersus quos arma rapuerunt at quos prostrauerant detriumphatos colere coeperunt quid autem isti dii pro romanis possunt qui nihil pro suis aduersus eorum arma ualuerunt romanorum enim uernaculos deos nouimus romulus picus tiberinus et consus et pilumnus ac uolumnus dii cloacinam tatius et inuenit et coluit pauorem hostilius atque pallorem mox a nescio quo febris dedicata haec alumna urbis istius superstitio morbi et malae ualetudines sane et acca larentia et flora meretrices propudiosae inter morbos romanorum et deos computandae isti scilicet aduersus ceteros qui in gentibus colebantur romanorum imperium protulerunt neque enim eos aduersum suos homines uel mars thracius uel iuppiter creticus uel iuno nunc argiua nunc samia nunc poena uel diana taurica uel mater idaea uel aegiptia illa non numina sed portenta iuuerunt nisi forte apud istos maior castitas uirginum aut religio sanctior sacerdotum cum paene in pluribus uirginibus ut quae inconsultius se uiris miscuissent uesta sane nesciente sit incestum uindicatum in residuis inpunitatem fecerit non castitas tutior sed inpudicitia felicior ubi autem magis quam a sacerdotibus inter aras et delubra conducuntur stupra tractantur lenocinia adulteria meditantur frequentius denique in aedituorum cellulis quam in ipsis lupanaribus flagrans libido defungitur et tamen ante eos deo dispensante diu regna tenuerunt assirii medi persae graeci etiam et aegiptii cum pontifices et aruales et salios et uestales et augures non haberent nec pullos cauea reclusos quorum cibo uel fastidio res publica summa regeretur xxui iam enim uenio ad illa auspicia et auguria romana quae summo labore collecta testatus es et paenitenter omissa et obseruata feliciter clodius scilicet et flaminius et iunius ideo exercitus perdiderunt quod pullorum solistimum tripudium exspectandum non putauerunt quid regulus nonne auguria seruauit et captus est mancinus religionem tenuit et sub iugum missus est et deditus pullos edaces habuit et paulus apud cannas tamen cum maiore reipublicae parte prostratus est gaius caesar ne ante brumam in africam nauigia transmitteret auguriis et auspiciis renitentibus spreuit eo facilius et nauigauit et uicit quae uero et quanta de oraculis prosequar post mortem amphiaraus uentura respondit qui proditum iri se ob monile ab uxore nesciuit tiresias caecus futura uidebat qui praesentia non uidebat de pirrho ennius apollinis pithi responsa confinxit cum iam apollo uersus facere desisset cuius tunc cautum illud et ambiguum defecit oraculum cum et politiores homines et minus creduli esse coeperunt et demosthenes quod sciret responsa simulata philippizein pithiam querebatur at nonnumquam tamen ueritatem uel auspicia uel oracula tetigerunt quamquam inter multa mendacia uideri possit industriam casus imitatus adgrediar tamen fontem ipsum erroris et prauitatis unde omnis caligo ista manauit et altius eruere et aperire manifestius spiritus sunt insinceri uagi a caelesti uigore terrenis labibus et cupiditatibus degrauati isti igitur spiritus posteaquam simplicitatem substantiae suae onusti et inmersi uitiis perdiderunt ad solacium calamitatis suae non desinunt perditi iam perdere et deprauati errorem prauitatis infundere et alienati a deo inductis prauis religionibus a deo segregare eos spiritus daemonas esse poetae sciunt philosophi disserunt socrates nouit qui ad nutum et arbitrium adsidentis sibi daemonis uel declinabat negotia uel petebat magi quoque non tantum sciunt daemonas sed etiam quicquid miraculi ludunt per daemonas faciunt illis adspirantibus et infundentibus praestigias edunt uel quae non sunt uideri uel quae sunt non uideri eorum magorum et eloquio et negotio primus hostanes et uerum deum merita maiestate prosequitur et angelos id est ministros et nuntios dei sedem tueri eiusque uenerationi nouit adsistere ut et nutu ipso et uultu domini territi contremescant idem etiam daemonas prodidit terrenos uagos humanitatis inimicos quid plato qui inuenire deum negotium credidit nonne et angelos sine negotio narrat et daemonas et in simposio etiam suo naturam daemonum exprimere conititur uult enim esse substantiam inter mortalem inmortalemque id est inter corpus et spiritum mediam terreni ponderis et caelestis leuitatis admixtione concretam ex qua monet etiam nos amorem informari et inlabi pectoribus humanis et sensum mouere et adfectus fingere et ardorem cupiditatis infundere xxuii isti igitur impuri spiritus daemones ut ostensum magis ac philosophis sub statuis et imaginibus consecratis delitiscunt et adflatu suo auctoritatem quasi praesentis numinis consequuntur dum inspirant interim uatibus dum fanis inmorantur dum nonnumquam extorum fibras animant auium uolatus gubernant sortes regunt oracula efficiunt falsis pluribus inuoluta nam et falluntur et fallunt ut et nescientes sinceram ueritatem et quam sciunt in perditionem sui non confitentes sic a caelo deorsum grauant et a deo uero ad materias auocant uitam turbant somnos inquietant inrepentes etiam corporibus occulte ut spiritus tenues morbos fingunt terrent mentes membra distorquent ut ad cultum sui cogant ut nidore altarium uel hostiis pecudum saginati remissis quae constrinxerant curasse uideantur hinc sunt et furentes quos in publicum uidetis excurrere uates et ipsi absque templo sic insaniunt sic bacchantur sic rotantur par et in illis instigatio daemonis sed argumentum dispar furoris de ipsis etiam illa quae paulo ante tibi dicta sunt ut iuppiter ludos repeteret ex somnio ut cum equis castores uiderentur ut cingulum matronae nauicula sequeretur haec omnia sciunt pleraque pars uestrum ipsos daemonas de semetipsis confiteri quotiens a nobis tormentis uerborum et orationis incendiis de corporibus exiguntur ipse saturnus et serapis et iuppiter et quicquid daemonum colitis uicti dolore quod sunt eloquuntur nec utique in turpitudinem sui nonnullis praesertim uestrum adsistentibus mentiuntur ipsis testibus esse eos daemonas de se uerum confitentibus credite adiurati enim per deum uerum et solum inuiti miseri corporibus inhorrescunt et uel exiliunt statim uel euanescunt gradatim prout fides patientis adiuuat aut gratia curantis adspirat sic christianos de proximo fugitant quos longe in coetibus per uos lacessebant ideo inserti mentibus imperitorum odium nostri serunt occulte per timorem naturale est enim et odisse quem timeas et quem metueris infestare si possis sic occupant animos et obstruunt pectora ut ante nos incipiant homines odisse