qui commissi criminis metuens poenam transgressus ad eos post ducis fugati discessum armatorum tredecim milia tantum remansisse cum iuliano docebat is enim numerus eum sequebatur barbara feritate certaminum rabiem undique concitante cuius adseueratione eadem subinde replicantis ad maiora stimulati fiducia missis legatis satis pro imperio caesari mandauerunt ut terris abscederet uirtute sibi quaesitis et ferro qui ignarus pauendi nec ira nec dolore perculsus sed fastus barbaricos ridens tentis legatis ad usque perfectum opus castrorum in eodem gradu constantiae stetit inmobilis agitabat autem miscebatque omnia sine modo ubique sese diffunditans et princeps audendi periculosa rex chonodomarius ardua subrigens supercilia ut saepe secundis rebus elatus nam et decentium caesarem superauit aequo marte congressus et ciuitates erutas multas uastauit et opulentas licentiusque diu nullo refragante gallias persultauit ad cuius roborandam fiduciam recens quoque fuga ducis accessit numero praestantis et uiribus alamanni enim scutorum insignia contuentes norant eos milites permisisse paucis suorum latronibus terram quorum metu aliquotiens cum gradum conferrent amissis pluribus abiere dispersi quae anxie ferebat sollicitus caesar quod trudente ipsa necessitate digresso periculis cum paucis licet fortibus populosis gentibus occurrere cogebatur iamque solis radiis rutilantibus tubarumque concinente clangore pedestres copiae lentis incessibus educuntur earumque lateri equestres iunctae sunt turmae inter quas cataphractarii erant et sagittarii formidabile genus armorum et quoniam a loco unde romana promota sunt signa ad usque uallum barbaricum quarta leuga signabatur et decima id est unum et uiginti milia passuum utilitati securitatique recte consulens caesar reuocatis praecursatoribus iam antegressis indictaque solitis uocibus quiete cuneatim circumsistentes adloquitur genuina placiditate sermonis vrget ratio salutis tuendae communis ut parcissime dicam non iacentis animi caesarem hortari uos et orare conmilitones mei ut adulta robustaque uirtute confisi cautiorem uiam potius eligamus ad toleranda uel ad depellenda quae sperantur non praeproperam et ancipitem ut enim in periculis iuuentutem inpigram esse conuenit et audacem ita cum res postulat regibilem et consultam quid igitur censeo si arbitrium adfuerit uestrum iustaque sustinet indignatio paucis absoluam iam dies in meridiem uergit lassitudine nos itineris fatigatos scrupulosi tramites excipient et obscuri nox senescente luna nullis sideribus adiuuanda terrae protinus aestu flagrantes nullis aquarum subsidiis fultae quae si dederit quisquam commode posse transiri ruentibus hostium examinibus post otium cibique refectionem et potus quid nos agimus quo uigore inedia siti laboreque membris marcentibus occurramus ergo quoniam negotiis difficillimis saepe dispositio tempestiua prospexit et statum nutantium rerum recto consilio in bonam partem accepto aliquotiens diuina remedia repararunt hic quaeso uallo fossaque circumdati diuisis uigiliis quiescamus somnoque et uictu congruis potiti pro tempore pace dei sit dictum triumphaturas aquilas et uexilla uictricia primo lucis moueamus exordio nec finiri perpessi quae dicebantur stridore dentium infrendentes ardoremque pugnandi hastis inlidendo scuta monstrantes in hostem se duci iam conspicuum exorabant caelestis dei fauore fiduciaque sui et fortunati rectoris expertis uirtutibus freti atque ut exitus docuit salutaris quidam genius praesens ad dimicandum eos dum adesse potuit incitabat i accessit huic alacritati plenus celsarum potestatum adsensus maximeque florentii praefecti praetorio periculose quidem sed ratione secunda pugnandum esse censentis dum instarent barbari conglobati qui si diffluxissent motum militis in seditiones natiuo calore propensioris ferri non posse aiebat extortam sibi uictoriam ut putauit non sine ultimorum conatu grauiter toleraturi addiderat autem fiduciam nostris consideratio gemina recordantibus quod anno nuper emenso romanis per transrhenana spatia fusius uolitantibus nec uisus est quisquam laris sui defensor nec obuius stetit sed concaede arborum densa undique semitis clausis sidere urente brumali aegre uixere barbari longius amendati quodque imperatore terras eorum ingresso nec resistere ausi nec apparere pacem impetrauerunt suppliciter obsecrantes sed nullus mutatam rationem temporis aduertebat quod tunc tripertito exitio premebantur imperatore urgente per raetias caesare proximo nusquam elabi permittente finitimis quos hostes fecere discordiae modo non occipitia conculcantibus hinc indeque cinctorum postea uero pace data discesserat imperator et sedata iurgiorum materia uicinae gentes iam concordabant et turpissimus ducis romani digressus ferociam natura conceptam auxit in maius alio itidem modo res est adgrauata romana ex negotio tali regii duo fratres uinculo pacis adstricti quam anno praeterito impetrauerant a constantio nec tumultuare nec commoueri sunt ausi sed paulo postea uno ex his gundomado qui potior erat fideique firmioris per insidias interempto omnis eius populus cum nostris hostibus conspirauit et confestim vadomarii plebs ipso inuito ut adserebat agminibus bella cientium barbarorum sese coniunxit cunctis igitur summis infimisque adprobantibus tunc oportune congrediendum nec de rigore animorum quicquam remittentibus exclamauit subito signifer perge felicissime omnium caesar quo te fortuna prosperior ducit tandem per te uirtutem et consilia militare sentimus i praeuius ut faustus antesignanus et fortis experieris quid miles sub conspectu bellicosi ductoris testisque indiuidui gerendorum modo adsit superum numen uiribus efficiet excitatis his auditis cum nullae laxarentur indutiae promotus exercitus prope collem aduenit molliter editum opertum segetibus iam maturis a superciliis rheni haut longo interuallo distantem e cuius summitate speculatores hostium tres equites exciti subito nuntiaturi romanum exercitum aduentare festinarunt ad suos unus uero pedes qui sequi non potuit captus agilitate nostrorum indicauit per triduum et trinoctium flumen transisse germanos quos cum iam prope densantes semet in cuneos nostrorum conspexere ductores steterunt uestigiis fixis antepilanis hastatisque et ordinum primis uelut insolubili muro fundatis et pari cautela hostes stetere cuneati cumque ita ut ante dictus docuerat perfuga equitatum omnem a dextro latere sibi uidissent oppositum quicquid apud eos per equestres copias praepollebat in laeuo cornu locauere confertum isdemque sparsim pedites miscuere discursatores et leues profecto ratione tuta poscente norant enim licet prudentem ex equo bellatorem cum clibanario nostro congressum frena retinentem et scutum hasta una manu uibrata tegminibus ferreis abscondito bellatori nocere non posse peditem uero inter ipsos discriminum uertices cum nihil caueri solet praeter id quod occurrit humi occulte reptantem latere forato iumenti incautum rectorem praecipitem agere leui negotio trucidandum hoc itaque disposito dextrum sui latus struxere clandestinis insidiis et obscuris ductabant autem populos omnes pugnaces et saeuos chonodomarius et serapio potestate excelsiores ante alios reges et chonodomarius quidem nefarius belli totius incentor cuius uertici flammeus torulus aptabatur anteibat cornu sinistrum audax et fidens ingenti robore lacertorum ubi ardor proelii sperabatur inmanis equo spumante sublimior erectus in iaculum formidandae uastitatis armorumque nitore conspicuus antea strenuus et miles et utilis