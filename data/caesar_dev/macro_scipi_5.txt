pari et impari id est duplari et triplari numero intertexuisse memorauit ita ut a duplari usque ad octo a triplari usque ad uiginti septem staret alternatio mutuandi hi enim primi cubi utrimque nascuntur si quidem a paribus bis bina quae sunt quattuor superficiem faciunt bis bina bis quae sunt octo corpus solidum fingunt a dispari uero ter terna quae sunt nouem superficiem reddunt et ter terna ter id est ter nouena quae sunt uiginti septem primum aeque cubum alterius partis efficiunt unde intellegi datur hos duos numeros octo dico et septem qui ad multiplicationem annorum perfecti in re publica uiri conuenerunt solos idoneos ad efficiendam mundi animam iudicatos quia nihil post auctorem potest esse perfectius hoc quoque notandum est quod superius adserentes communem numerorum omnium dignitatem antiquiores eos superficie et lineis eius omnibusque corporibus ostendimus procedens autem tractatus inuenit numeros et ante animam mundi fuisse quibus illam contextam augustissima timaei ratio naturae ipsius conscia testis expressit hinc est quod pronuntiare non dubitauere sapientes animam esse numerum se mouentem nunc uideamus cur septenarius numerus suo seorsum merito plenus habeatur cuius ut expressius plenitudo noscatur primum merita partium de quibus constat tum demum quid ipse possit inuestigemus constat septenarius numerus uel ex uno et sex uel ex duobus et quinque uel ex tribus et quattuor singularum compagum membra tractemus ex quibus fatebimur nullum alium numerum tam uaria esse maiestate fecundum ex uno et sex compago prima conponitur unum autem quod id est unitas dicitur et mas idem et femina est par idem atque impar ipse non numerus sed fons et origo numerorum haec monas initium finisque omnium neque ipsa principii aut finis sciens ad summum refertur deum eiusque intellectum a sequentium numero rerum et potestatum sequestrat nec in inferiore post deum gradu frustra eam desideraueris haec illa est mens ex summo enata deo quae uices temporum nesciens in uno semper quod adest consistit aeuo cumque utpote una non sit ipsa numerabilis innumeras tamen generum species et de se creat et intra se continet inde quoque aciem paululum cogitationis inclinans hanc monadem repperies ad animam referri anima enim aliena a siluestris contagione materiae tantum se auctori suo ac sibi debens simplicem sortita naturam cum se animandae inmensitati uniuersitatis infundat nullum init tamen cum sua unitate diuortium uides ut haec monas orta a prima rerum causa usque ad animam ubique integra et semper indiuidua continuationem potestatis obtineat haec de monade castigatius quam se copia suggerebat nec te remordeat quod cum omni numero praeesse uideatur in coniunctione praecipue septenarii praedicetur nulli enim aptius iungitur monas incorrupta quam uirgini huic autem numero id est septenario adeo opinio uirginitatis inoleuit ut pallas quoque uocitetur nam uirgo creditur quia nullum ex se parit numerum duplicatus qui intra denarium coartetur quem primum limitem constat esse numerorum pallas ideo quia ex solius monadis fetu et multiplicatione processit sicut minerua sola ex uno parente nata perhibetur senarius uero qui cum uno coniunctus septenarium facit uariae ac multiplicis religionis et potentiae est primum quod solus ex omnibus numeris qui intra decem sunt de suis partibus constat habet enim medietatem et tertiam partem et sextam partem et est medietas tria tertia pars duo sexta pars unum quae omnia simul sex faciunt habet et alia suae uenerationis indicia sed ne longior faciat sermo fastidium unum ex omnibus eius officium persequemur quod ideo praetulimus quia hoc commemorato non senarii tantum sed et septenarii pariter dignitas adstruetur humano partui frequentiorem usum nouem mensium certo numerorum modulamine natura constituit sed ratio sub adsciti senarii numeri multiplicatione procedens etiam septem menses conpulit usurpari quam breuiter absoluteque dicemus duos esse primos omnium numerorum cubos id est a pari octo ab impari uiginti septem et esse imparem marem parem feminam superius expressimus horum uterque si per senarium numerum multiplicitur efficiunt dierum numerum qui septem mensibus explicantur coeant enim numeri mas ille qui memoratur et femina octo scilicet et uiginti septem pariunt ex se quinque et triginta haec sexies multiplicata creant decem et ducentos qui numerus dierum mensem septimum claudit ita est ergo natura fecundus hic numerus ut primam humani partus perfectionem quasi arbiter quidam maturitatis absoluat discretio uero sexus futuri sicut hippocrates refert sic in utero dinoscitur aut enim septuagesimo aut nonagesimo die conceptus mouetur dies ergo motus quicumque fuerit de duobus ter multiplicatus aut septimum aut nonum explicat mensem haec de prima septenarii copulatione libata sint secunda de duobus et quinque est ex his dias quia post monada prima est primus est numerus haec ab illa omnipotentia solitaria in corporis intellegibilis lineam prima defluxit ideo et ad uagas stellarum et luminum sphaeras refertur quia hae quoque ab illa quae dicitur in numerum scissae et in uarii motus contrarietatem retortae sunt hic ergo numerus cum quinario aptissime iungitur cum hic ad errantes ut diximus ad caeli zonas ille referatur sed ille ratione scissionis hic numero illa uero quinario numero proprietas excepta potentiae ultra ceteras eminentis euenit quod solus omnia quaeque sunt quaeque uidentur esse conplexus est esse autem dicimus intellegibilia uideri esse corporalia omnia seu diuinum corpus habeant seu caducum hic ergo numerus simul omnia et supera et subiecta designat aut enim deus summus est aut mens ex eo nata in qua rerum species continentur aut mundi anima quae animarum omnium fons est aut caelestia sunt usque ad nos aut terrena natura est et sic quinarius rerum omnium numerus impletur de secunda septenarii numeri coniunctione dicta haec pro affectatae breuitatis necessitate sufficiunt tertia est de tribus et quattuor quae quantum ualeat reuoluamus geometrici corporis ab impari prima planities in tribus lineis constat his enim trigonalis forma concluditur a pari uero prima in quattuor inuenitur item scimus secundum platonem id est secundum ipsius ueritatis arcanum illa forti inter se uinculo conligari quibus interiecta medietas praestat uinculi firmitatem cum uero medietas ipsa geminatur ea quae extima sunt non tenaciter tantum sed etiam insolubiliter uinciuntur primo ergo ternario contigit numero ut inter duo summa medium quo uinciretur acciperet quaternarius uero duas medietates primus omnium nactus est quas ab hoc numero deus mundanae molis artifex conditorque mutuatus insolubili inter se uinculo elementa deuinxit sicut