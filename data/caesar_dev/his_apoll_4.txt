respexit patrem suum et ait bone rex pater optime placet tibi ut hodie apollonius a nobis locupletatus abscedat et quod illi dedisti a malis hominibus ei rapiatur cui rex ait bene dicis domina iube ergo ei dari unam zaetam ubi digne quiescat accepta igitur mansione apollonius bene acceptus requieuit agens deo gratias qui ei non denegauit regem consolatorem sed regina sui iam dudum saucia cura apolloni figit in pectore uultus uerbaque cantusque memor credit genus esse deorum nec somnum oculis nec membris dat cura quietem uigilans primo mane irrumpit cubiculum patris pater uidens filiam ait filia dulcis quid est quod tam mane praeter consuetudinem uigilasti puella ait hesterna studia me excitauerunt peto itaque pater ut me tradas hospiti nostro apollonio studiorum percipiendorum gratia rex uero gaudio plenus iussit ad se iuuenem uocari cui sic ait apolloni studiorum tuorum felicitatem filia mea a te discere concupiuit peto itaque ut desiderio natae meae parueris et iuro tibi per regni mei uires quidquid tibi iratum abstulit mare ego in terris restituam apollonius hoc audito docet puellam sicuti et ipse didicerat interposito breui temporis spatio cum non posset puella ulla ratione uulnus amoris tolerare in multa infirmitate membra prostrauit fluxa et coepit iacere imbecillis in toro rex ut uidit filiam suam subitaneam ualitudinem incurrisse sollicitus adhibet medicos qui temptantes uenas tangunt singulas corporis partes nec omnino inueniunt aegritudinis causas rex autem post paucos dies tenens apollonium manu forum petit et cum eo deambulauit iuuenes scolastici iii nobilissimi qui per longum tempus filiam eius petebant in matrimonium pariter omnes una uoce salutauerunt eum quos uidens rex subridens ait illis quid est hoc quod una uoce me pariter salutastis unus ex ipsis ait petentibus nobis filiam uestram in matrimonium tu saepius nos differendo fatigas propter quod hodie una simul uenimus elige ex nobis quem uis habere generum rex ait non apto tempore me interpellastis filia enim mea studiis uacat et prae amore studiorum imbecillis iacet sed ne uidear uos diutius differre scribite in codicellos nomina uestra et dotis quantitatem et dirigo ipsos codicellos filiae meae et illa sibi eligat quem uoluerit habere maritum illi tres itaque iuuenes scripserunt nomina sua et dotis quantitatem rex accepit codicellos anuloque suo signauit datque apollonio dicens tolle magister praeter tui contumeliam hos codicellos et perfer discipulae tuae hic enim locus te desiderat apollonius acceptis codicellis pergit domum regiam et introiuit cubiculum tradiditque codicellos puella patris agnouit signaculum quae ad amores suos sic ait quid est magister quod sic singularis cubiculum introisti cui apollonius respondit domina es nondum mulier et male habes sed potius accipe codicellos patris tui et lege trium nomina petitorum puella uero reserato codicello legit perlectoque nomen ibidem non legit quem uolebat et amabat et respiciens apollonium ait magister apolloni ita tibi non dolet quod ego nubam apollonius dixit immo gratulor quod habundantia horum studiorum docta et a me patefacta deo uolente et cui animus tuus desiderat nubas cui puella ait magister si amares utique doleres tuam doctrinam et scripsit codicellos et signatos suo anulo iuueni tradidit pertulit apollonius in forum tradiditque regi accepto codicello rex resignauit et aperuit illum in quibus rescripserat filia sua bone rex et pater optime quoniam clementiae tuae indulgentia permittis mihi dicam illum uolo coniugem naufragio patrimonio deceptum et si miraris pater quod tam pudica uirgo tam impudenter scripserim per ceram mandaui quae pudorem non habet et perlectis codicellis rex ignorans quem naufragum diceret respiciens illos tres iuuenes qui nomina sua scripserant uel qui dotem in illis codicellis designauerant ait illis quis uestrum naufragium fecit unus uero ex iis ardalio nomine dixit ego alius ait tace morbus te consumit nec saluus es cum scio te coaetaneum meum et mecum litteris eruditum et portam ciuitatis numquam existi ubi ergo naufragium fecisti et cum rex non inueniret quis eorum naufragium fecisset respiciens apollonium ait tolle magister apolloni hos codicellos et lege potest enim fieri ut quod ego non inueni tu intelligas quia praesens fuisti apollonius accepto codicello legit et ut sensit se a regina amari erubuit et rex tenens ei manum paululum secessit ab eis iuuenibus et ait quid est magister apolloni inuenisti naufragum apollonius ait bone rex si permittis inueni et his dictis uidens rex faciem eius roseo colore perfusam intellexit dictum et ait gaudens quod filia mea cupit hoc est et meum uotum nihil enim in huiusmodi negotio sine deo agi potest et respiciens illos tres iuuenes ait certe dixi uobis quia non apto tempore interpellastis ite et dum tempus fuerit mittam ad uos et dimisit eos a se et tenens manum iam genero non hospiti ingreditur domum regiam ipso autem apollonio relicto rex solus intrat ad filiam suam dicens dulcis nata quem tibi elegisti coniugem puella uero prostrauit se ad pedes patris sui et ait pater carissime quia cupis audire natae tuae desiderium illum uolo coniugem et amo patrimonio deceptum et naufragum magistrum meum apollonium cui si non me tradideris a praesenti perdes filiam et cum rex filiae non posset ferre lacrimas erexit eam et alloquitur dicens nata dulcis noli de aliqua re cogitare quia talem concupisti ad quem ego ex quo eum uidi tibi coniungere optaui sed ego tibi uere consentio quia et ego amando factus sum pater et exiens foras respiciens apollonium ait magister apolloni quia scrutaui filiam meam quid ei in animo resideret nuptiarum causa lacrimis fusis multa inter alia mihi narrauit dicens et adiurans me ait iuraueras magistro meo apollonio ut si desideriis meis uel doctrinis paruisset dares illi quidquid iratum abstulit mare modo uero quia paruit tuis praeceptis et obsequiis ab ipso tibi factis et meae uoluntati in doctrinis aurum argentum uestes mancipia aut possessiones non quaerit nisi solum regnum quod putauerat perdidisse tuo sacramento per meam iunctionem hoc ei tradas unde magister apolloni peto ne nuptias filiae meae fastidio habeas apollonius ait quod a deo est sit et si tua est uoluntas impleatur rex ait diem nuptiarum sine mora statuam postera uero die uocantur amici inuocantur uicinarum urbium potestates uiri magni atque nobiles quibus conuocatis in unum pariter rex ait amici scitis quare uos in unum