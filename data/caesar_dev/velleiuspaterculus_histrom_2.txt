regibus philippo et antiocho qui a macedonibus oriundi erant haud multo post carthaginem subactam deuictis summa imperii ad populum romanum peruenit inter hoc tempus et initium regis nini assyriorum qui princeps rerum potitus est intersunt anni mdccccxcv huius temporis aequalis hesiodus fuit circa centum et uiginti annos distinctus ab homeri aetate uir perelegantis ingenii et mollissima dulcedine carminum memorabilis otii quietisque cupidissimus ut tempore tanto uiro ita operis auctoritate proximus qui uitauit ne in id quod homerus incideret patriamque et parentes testatus est sed patriam quia multatus ab ea erat contumeliosissime dum in externis moror incidi in rem domesticam maximique erroris et multum discrepantem auctorum opinionibus nam quidam huius temporis tractu aiunt a tuscis capuam nolamque conditam ante annos fere octingentos et triginta quibus equidem adsenserim sed m cato quantum differt qui dicat capuam ab eisdem tuscis conditam ac subinde nolam stetisse autem capuam antequam a romanis caperetur annis circiter ducentis et sexaginta quod si ita est cum sint a capua capta anni ducenti et quadraginta ut condita est anni sunt fere quingenti ego pace diligentiae catonis dixerim uix crediderim tam mature tantam urbem creuisse floruisse concidisse resurrexisse clarissimum deinde omnium ludicrum certamen et ad excitandam corporis animique uirtutem efficacissimum olympiorum initium habuit auctorem iphitum elium is eos ludos mercatumque instituit ante annos quam tu m vinici consulatum inires dcccxxiii hoc sacrum eodem loco instituisse fertur abhinc annos ferme mille ducentos quinquaginta atreus cum pelopi patri funebres ludos faceret quo quidem in ludicro omnisque generis certaminum hercules uictor extitit tum athenis perpetui archontes esse desierunt cum fuisset ultimus alcmaeon coeperuntque in denos annos creari quae consuetudo in annos septuaginta mansit ac deinde annuis commissa est magistratibus res publica ex iis qui denis annis praefuerunt primus fuit charops ultimus eryxias ex annuis primus creon sexta olympiade post duo et uiginti annos quam prima constituta fuerat romulus martis filius ultus iniurias aui romam urbem parilibus in palatio condidit a quo tempore ad uos consules anni sunt septingenti octoginta unus id actum post troiam captam annis quadringentis triginta septem id gessit romulus adiutus legionibus latini aui sui libenter enim iis qui ita prodiderunt accesserim cum aliter firmare urbem nouam tam uicinis veientibus aliisque etruscis ac sabinis cum imbelli et pastorali manu uix potuerit quamquam eam asylo facto inter duos lucos auxit hic centum homines electos appellatosque patres instar habuit consilii publici hanc originem nomen patriciorum habet raptus uirginum sabinarum hic magna pars libri perdita est quam timuerat hostis expetit nam biennio adeo uaria fortuna cum consulibus conflixerat ut plerumque superior fuerit magnamque partem graeciae in societatem suam perduceret quin rhodii quoque fidelissimi antea romanis tum dubia fide speculati fortunam proniores regis partibus fuisse uisi sunt et rex eumenes in eo bello medius fuit animo neque fratris initiis neque suae respondit consuetudini tum senatus populusque romanus l aemilium paulum qui et praetor et consul triumphauerat uirum in tantum laudandum in quantum intellegi uirtus potest consulem creauit filium eius pauli qui ad cannas quam tergiuersanter perniciosam rei publicae pugnam inierat tam fortiter in ea mortem obierat is persam ingenti proelio apud urbem nomine pydnam in macedonia fusum fugatumque castris exuit deletisque eius copiis destitutum omni spe coegit e macedonia profugere quam ille linquens in insulam samothraciam perfugit templique se religioni supplicem credidit ad eum cn octauius praetor qui classi praeerat peruenit et ratione magis quam ui persuasit ut se romanorum fidei committeret ita paulus maximum nobilissimumque regem in triumpho duxit quo anno et octauii praetoris naualis et anicii regem illyriorum gentium ante currum agentis triumphi fuere celebres quam sit adsidua eminentis fortunae comes inuidia altissimisque adhaereat etiam hoc colligi potest quod cum anicii octauiique triumphum nemo interpellaret fuere qui pauli impedire obniterentur cuius tantum priores excessit uel magnitudine regis persei uel specie simulacrorum uel modo pecuniae ut bis miliens centiens sestertium aerario intulerit is et omnium ante actorum comparationem amplitudine uicerit per idem tempus cum antiochus epiphanes qui athenis olympieum inchoauit tum rex syriae ptolemaeum puerum alexandriae obsideret missus est ad eum legatus m popilius laenas qui iuberet incepto desistere mandataque exposuit et regem deliberaturum se dicentem circumcripsit uirgula iussitque prius responsum reddere quam egrederetur finito harenae circulo sic cogitationem regiam romana disiecit constantia oboeditumque imperio lucio autem paulo macedonicae uictoriae compoti quattuor filii fuere ex iis duos natu maiores unum p scipioni p africani filio nihil ex paterna maiestate praeter speciem nominis uigoremque eloquentiae retinenti in adoptionem dederat alterum fabio maximo duos minores natu praetextatos quo tempore uictoriam adeptus est habuit is cum in contione extra urbem more maiorum ante triumphi diem ordinem actorum suorum commemoraret deos immortalis precatus est ut si quis eorum inuideret operibus ac fortunae suae in ipsum potius saeuirent quam in rem publicam quae uox ueluti oraculo emissa magna parte eum spoliauit sanguinis sui nam alterum ex suis quos in familia retinuerat liberis ante paucos triumphi alterum post pauciores amisit dies aspera circa haec tempora censura fuluii flacci et postumii albini fuit quippe fuluii censoris frater et quidem consors cn fuluius senatu motus est ab iis censoribus post uictum captumque persen qui quadriennio post in libera custodia albae decessit pseudophilippus a mendacio simulatae originis appellatus qui se philippum regiaeque stirpis ferebat cum esset ultimae armis occupata macedonia adsumptis regni insignibus breui temeritatis poenas dedit quippe q metellus praetor cui ex uirtute macedonici nomen inditum erat praeclara uictoria ipsum gentemque superauit et immani etiam achaeos rebellare incipientis fudit acie hic est metellus macedonicus qui porticus quae fuerunt circumdatae duabus aedibus sine inscriptione positis quae nunc octauiae porticibus ambiuntur fecerat quique hanc turmam statuarum equestrium quae frontem aedium spectant hodieque maximum ornamenturn eius loci ex macedonia detulit cuius turmae hanc causam referunt magnum alexandrum impetrasse a lysippo singulari talium auctore operum ut eorum equitum qui ex ipsius turma apud granicum flumen ceciderant expressa similitudine figurarum faceret statuas et ipsius quoque iis interponeret metellus idem primus omnium romae aedem ex marmore in iis ipsis monumentis molitus huius uel magnificentiae uel luxuriae princeps fuit vix ullius gentis aetatis ordinis hominem inueneris cuius felicitatem fortunae metelli compares nam praeter excellentis triumphos honoresque amplissimos et principale