pro se gratiam referant interim nos iuuat sterilis beneficii conscientia quid cum in ipso uitae fine constitimus cum testamentum ordinamus non beneficia nihil nobis profutura diuidimus quantum temporis consumitur quam diu secreto agitur quantum et quibus demus quid enim interest quibus demus a nullo recepturi atqui numquam diligentius damus numquam magis iudicia nostra torquemus quam ubi remotis utilitatibus solum ante oculos honestum stetit tam diu officiorum mali iudices quam diu illa deprauat spes ac metus et inertissimum uitium uoluptas ubi mors interclusit omnia et ad ferendam sententiam incorruptum iudicem misit quaerimus dignissimos quibus nostra tradamus nec quicquam cura sanctiore componimus quam quod ad nos non pertinet at mehercules tunc magna uoluptas subit cogitantem hunc ego locupletiorem faciam et huius dignitati adiectis opibus aliquid splendoris adfundam si non damus beneficia nisi recepturi intestatis moriendum sit dicitis inquit beneficium creditum insolubile esse creditum autem non est res per se expetenda cum creditum dicimus imagine et translation utimur sic enim et legem dicimus iusti iniustique regulam esse et regula non est res per se expetenda ad haec uerba demonstrandae rei causa descendimus eum dico creditum intellegitur tamquam creditum uis scire adicio insolubile eum creditum nullum non solui aut possit aut debeat adeo beneficium utilitatis causa dandum non est ut saepe quemadmodum dixi cum damno ac periculo dandum sit sic latronibus circumuentum defendo ut tuto transire permittatur reum gratia laborantem tueor et hominum potentium factionem in me conuerto quas illi detraxero sordes sub accusatoribus isdem fortasse sumpturus cum abire in partem alteram possim et securus spectare aliena certamina spondeo pro iudicato et suspensis amici bonis libellum deicio creditoribus eius me obligaturus ut possim seruare proscriptum ipse proscriptionis periculum adeo nemo tusculanum aut tiburtinum paraturus salubritatis causa et aestiui secessus quoto anno empturus sit disputat cum erit tuendum est eadem in beneficio ratio est nam cum interrogaueris quid reddat respondebo bonam conscientiam quid reddat beneficium dic tu mihi quid reddat iustitia quid innocentia quid magnitudo animi quid pudicitia quid temperantia si quicquam praeter ipsas ipsas non petis in quid mundus uices suas soluit in quid sol diem extendit et contrahit omnia ista beneficia sunt fiunt enim nobis profutura quomodo mundi officium est circumagere rerum ordinem quomodo solis loca mutare ex quibus oriatur in quae cadat et haec salutaria nobis facere sine praemio ita uiri officium est inter alia et beneficium dare quare ergo dat ne non det ne occasionem bene faciendi perdat uobis uoluptas est inertis otii facere corpusculum et securitatem sopitis simillimam appetere et sub densa umbra latitare tenerrimisque cogitationibus quas tranquillitatem uocatis animi marcentis obiectare torporem et cibis potionibusque intra hortorum latebram corpora ignauia pallentia saginare nobis uoluptas est dare beneficia uel laboriosa dum aliorum labores leuent uel periculosa dum alios periculis extrahant uel rationes nostras adgrauatura dum aliorum necessitates et angustias laxent quid mea interest an recipiam beneficia etiam cum recepero danda sunt beneficium eius commodum spectat cui praestatur non nostrum alioquin nobis illud damus itaque multa quae summam utilitatem aliis adferunt pretio gratiam perdunt mercator urbibus prodest medicus aegris mango uenalibus sed omnes isti quia ad alienum commodum pro suo ueniunt non obligant eos quibus prosunt non est beneficium quod in quaestum mittitur hoc dabo et hoc recipiam auctio est non dicam pudicam quae amatorem ut incenderet reppulit quae aut legem aut uirum timuit ut ait ouidius quae quia non licuit non dedit illa dedit non immerito in numerum peccantium refertur quae pudicitiam timori praestitit non sibi eodem modo qui beneficium ut reciperet dedit non dedit ergo et nos beneficium damus animalibus quae aut usui aut alimento futura nutrimus beneficium damus arbustis quae colimus ne siccitate aut immoti et neclecti soli duritia laborent nemo ad agrum colendum ex aequo et bono uenit nec ad ullam rem cuius extra ipsam fructus est ad beneficium dandum non adducit cogitatio auara nec sordida sed humana liberalis cupiens dare etiam eum dederit et augere nouis ac recentibus uetera unum habens propositum quanto ei cui praestat bono futura sit alioqui humile est sine laude sine gloria prodesse quia expedit quid magnifici est se amare sibi parcere sibi adquirere ab omnibus istis uera beneficii dandi cupido auocat ad detrimentum iniecta manu trahit et utilitates relinquit ipso bene faciendi opere laetissima numquid dubium est quin contraria sit beneficio iniuria quomodo iniuriam facere per se uitanda ac fugienda res est sic beneficium dare per se expetenda illic turpitudo contra omnia praemia in scelus hortantia ualet ad hoc inuitat honesti per se efficax species non mentiar si dixero neminem non amare beneficia sua neminem non ita compositum animo ut libentius eum uideat in quem multa congessit cui non causa sit iterum dandi beneficii semel dedisse quod non accideret nisi ipsa nos delectarent beneficia quam saepe dicentem audias non sustineo illum deserere cui dedi uitam quem e periculo eripui rogat me ut causam suam contra homines gratiosos agam nolo sed quid faciam iam illi semel iterum adfui non uides inesse isti rei propriam quandam uim quae nos dare beneficia cogit primum quia oportet deinde quia dedimus cui initio ratio non fuisset praestandi aliquid ei praestamus ob hoc quia praestitimus adeoque ad beneficia nos non impellit utilitas ut inutilia tueri ac fouere perseueremus sola beneficii caritate cui etiam infeliciter dato indulgere tam naturale est quam liberis prauis idem isti gratiam referre ipsos fatentur non quia honestum est sed quia utile quod non esse ita minore opera probandum est quia quibus argumentis collegimus beneficium dare per se rem ex petendam esse isdem etiam hoc colligimus fixum illud est a quo in cetera probationes nostrae exeunt honestum ob nullam aliam causam quam quia honestum sit coli quis ergo controuersiam facere audebit an gratum esse honestum sit quis non ingratum detestetur hominem sibi ipsum inutilem quid autem cum tibi narratur aduersus summa beneficia amici sui ingratus est quomodo adficeris utrum tamquam rem turpem fecerit an tamquam rem utilem sibi et profuturam omiserit puto nequam hominem existimas cui poena non cui curatore opus sit quod non accideret nisi gratum esse per se expetendum honestumque esset alia fortasse minus dignitatem suam praeferunt et an sint honesta interprete