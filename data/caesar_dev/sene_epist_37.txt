obtorpuisset coactus absistere omnes inquit iurant esse me iouis filium sed uulnus hoc hominem esse me clamat idem nos faciamus pro sua quemque portione adulatio infatuat dicamus uos quidem dicitis me prudentem esse ego autem uideo quam multa inutilia concupiscam nocitura optem ne hoc quidem intellego quod animalibus satietas monstrat quis cibo debeat esse quis potioni modus quantum capiam adhuc nescio iam docebo quemadmodum intellegas te non esse sapientem sapiens ille plenus est gaudio hilaris et placidus inconcussus cum dis ex pari uiuit nunc ipse te consule si numquam maestus es si nulla spes animum tuum futuri exspectatione sollicitat si per dies noctesque par et aequalis animi tenor erecti et placentis sibi est peruenisti ad humani boni summam sed si appetis uoluptates et undique et cmnes scito tantum tibi ex sapientia quantum ex gaudio deesse ad hoc cupis peruenire sed erras qui inter diuitias illuc uenturum esse te speras inter honores id est gaudium inter sollicitudines quaeris ista quae sic petis tamquam datura laetitiam ac uoluptatem causae dolorum sunt omnes inquam illo tendunt ad gaudium sed unde stabile magnumque consequantur ignorant ille ex conuiuiis et luxuria ille ex ambitione et circumfusa clientium turba ille ex amica alius ex studiorum liberalium uana ostentatione et nihil sanantibus litteris omnes istos oblectamenta fallacia et breuia decipiunt sicut ebrietas quae unius horae hilarem insaniam longi temporis taedio pensat sicut plausus et acclamationis secundae fauor qui magna sollicitudine et partus est et expiandus hoc ergo cogita hunc esse sapientiae effectum gaudii aequalitatem talis est sapientis animus qualis mundus super lunam semper illic serenum est habes ergo et quare uelis sapiens esse si numquam sine gaudio est gaudium hoc non nascitur nisi ex uirtutum conscientia non potest gaudere nisi fortis nisi iustus nisi temperans quid ergo inquis stulti ac mali non gaudent non magis quam praedam nancti leones cum fatigauerunt se uino ac libidinibus cum illos nox inter uitia defecit cum uoluptates angusto corpori ultra quam capiebat ingestae suppurare coeperunt tunc exclamant miseri uergilianum illum uersum namque ut supremam falsa inter gaudia noctem egerimus nosti omnem luxuriosi noctem inter falsa gaudia et quidem tamquam supremam agunt illud gaudium quod deos deorumque aemulos sequitur non interrumpitur non desinit desineret si sumptum esset aliunde quia non est alieni muneris ne arbitrii quidem alieni est quod non dedit fortuna non eripit uale lx queror litigo irascor etiam nunc optas quod tibi optauit nutrix tua aut paedagogus aut mater nondum intellegis quantum mali optauerint o quam inimica nobis sunt uota nostrorum eo quidem inimiciora quo cessere felicius iam non admiror si omnia nos a prima pueritia mala sequuntur inter exsecrationes parentum creuimus exaudiant di quandoque nostram pro nobis uocem gratuitam quousque poscemus aliquid deos quasi ita nondum ipsi alere nos possumus quamdiu sationibus implebimus magnarum urbium campos quamdiu nobis populus metet quamdiu unius mensae instrumentum multa nauigia et quidem non ex uno mari subuehent taurus paucissimorum iugerum pascuo impletur una silua elephantis pluribus sufficit homo et terra et mari pascitur quid ergo tam insatiabilem nobis natura aluum dedit cum tam modica corpora dedisset ut uastissimorum edacissimorumque animalium auiditatem uinceremus minime quantulum est enim quod naturae datur paruo illa dimittitur non fames nobis uentris nostri magno constat sed ambitio hos itaque ut ait sallustius uentri oboedientes animalium loco numeremus non hominum quosdam uero ne animalium quidem sed mortuorum uiuit is qui multis usui est uiuit is qui se utitur qui uero latitant et torpent sic in domo sunt quomodo in conditiuo horum licet in limine ipso nomen marmori inscribas mortem suam antecesserunt uale lxi desinamus quod uoluimus uelle ego certe id ago ne senex eadem uelim quae puer uolui in hoc unum eunt dies in hoc noctes hoc opus meum est haec cogitatio imponere ueteribus malis finem id ago ut mihi instar totius uitae dies sit nec mehercules tamquam ultimum rapio sed sic illum aspicio tamquam esse uel ultimus possit hoc animo tibi hanc epistulam scribo tamquam me cum maxime scribentem mors euocatura sit paratus exire sum et ideo fruar uita quia quam diu futurum hoc sit non nimis pendeo ante senectutem curaui ut bene uiuerem in senectute ut bene moriar bene autem mori est libenter mori da operam ne quid umquam inuitus facias quidquid necesse futurum est repugnanti id uolenti necessitas non est ita dico qui imperia libens excipit partem acerbissimam seruitutis effugit facere quod nolit non qui iussus aliquid facit miser est sed qui inuitus facit itaque sic animum componamus ut quidquid res exiget id uelimus et in primis ut finem nostri sine tristitia cogitemus ante ad mortem quam ad uitam praeparandi sumus satis instructa uita est sed nos in instrumenta eius auidi sumus deesse aliquid nobis uidetur et semper uidebitur ut satis uixerimus nec anni nec dies faciunt sed animus uixi lucili carissime quantum satis erat mortem plenus exspecto uale lxii mentiuntur qui sibi obstare ad studia liberalia turbam negotiorum uideri uolunt simulant occupationes et augent et ipsi se occupant uaco lucili uaco et ubicumque sum ibi meus sum rebus enim me non trado sed commodo nec consector perdendi temporis causas et quocumque constiti loco ibi cogitationes meas tracto et aliquid in animo salutare conuerso cum me amicis dedi non tamen mihi abduco nec cum illis moror quibus me tempus aliquod congregauit aut causa ex officio nata ciuili sed cum optimo quoque sum ad illos in quocumque loco in quocumque saeculo fuerunt animum meum mitto demetrium uirorum optimum mecum circumfero et relictis conchiliatis cum illo seminudo loquor illum admiror quidni admirer uidi nihil ei deesse contemnere aliquis omnia potest omnia habere nemo potest breuissima ad diuitias per contemptum diuitiarum uia est demetrius autem noster sic uiuit non tamquam contempserit omnia sed tamquam aliis habenda permiserit uale l annaei epistularum moralium ad lucilium liber septimus lxiii moleste fero decessisse flaccum amicum tuum plus tamen aequo dolere te nolo illud ut non doleas uix audebo exigere et esse melius scio sed cui ista firmitas animi continget nisi iam multum supra fortunam elato illum quoque ista res uellicabit sed tantum uellicabit nobis autem ignosci potest prolapsis ad lacrimas si non nimiae