steriles arenae tenent squalida siccitate regio non hominem non frugem alit cum uero uenti a pontico mari spirant quidquid sabuli in campis iacet conuerrunt quod ubi cumulatum est magnorum collium procul species est omniaque pristini itineris uestigia intereunt itaque qui transeunt campos nauigantium modo noctu sidera obseruant ad quorum cursum iter dirigunt et propemodum clarior est noctis umbra quam lux ergo interdiu inuia est regio quia nec uestigium quod sequantur inueniunt et nitor siderum caligine absconditur ceterum si quos ille uentus qui a mari exoritur deprehendit arena obruit sed qua mitior terra est ingens hominum equorumque multitudo gignitur itaque bactriani equites xxx milia expleuerant ipsa bactra regionis eius caput sita sunt sub monte parapamiso bactrus amnis praeterit moenia is urbi et regioni dedit nomen hic regi statiua habenti nuntiatur ex graecia peloponnesiorum laconumque defectio nondum enim uicti erant cum proficiscerentur tumultus eius principia nuntiaturi et alius praesens terror adfertur scythas qui ultra tanaim amnem colunt aduentare besso ferentis opem eodem tempore quae in gente ariorum caranus et erigyius gesserant perferuntur commissum erat proelium inter macedonas ariosque transfuga satibarzanes barbaris praeerat qui cum pugnam segnem utrimque aequis uiribus stare uidisset in primos ordines adequitauit demptaque galea inhibitis qui tela iaciebant si quis uiritim dimicare uellet prouocauit ad pugnam nudum se caput in certamine habiturum non tulit ferociam barbari ducis erigyius grauis quidem aetate sed et animi et corporis robore nulli iuuenum postferendus is galea dempta canitiem ostentans venit inquit dies quo aut uictoria aut morte honestissima quales amicos et milites alexander habeat ostendam nec plura elocutus equum in hostem egit crederes imperatum ut acies utraeque tela cohiberent protinus certe recesserunt dato libero spatio intenti in euentum non duorum modo sed etiam suae sortis quippe alienum discrimen secuturi prior barbarus emisit hastam quam erigyius modica capitis declinatione uitauit atque ipse infestam sarissam equo calcaribus concitato in medio barbari gutture ita fixit ut per ceruicem emineret praecipitatus ex equo barbarus adhuc tamen repugnabat sed ille extractam e uulnere hastam rursus in os dirigit satibarzanes hastam manu conplexus quo maturius interiret ictum hostis adiuuit et barbari duce amisso quem magis necessitate quam sponte secuti erant tunc haud inmemores meritorum alexandri arma erigyio tradunt rex his quidem laetus de spartanis haudquaquam securus magno tamen animo defectum eorum tulit dicens non ante ausos consilia nudare quam ipsum ad fines indiae peruenisse cognossent ipse bessum persequens copias mouit cui erigyius barbari caput opimum belli decus praeferens occurrit v igitur bactrianorum regione artabazo tradita sarcinas et inpedimenta ibi cum praesidio relinquit ipse cum expedito agmine loca deserta sogdianorum intrat nocturno itinere exercitum ducens aquarum ut ante dictum est penuria prius desperatione quam desiderio bibendi sitim accendit per cccc stadia ne modicus quidem humor existit harenas uapor aestiui solis accendit quae ubi flagrare coeperunt haud secus quam continenti incendio cuncta torrentur caligo deinde inmodico terrae feruore excitata lucem tegit camporumque non alia qua uasti et profundi aequoris species est nocturnum iter tolerabile uidebatur quia rore et matutino frigore corpora leuabantur ceterum cum ipsa luce aestus oritur omnemque naturalem absorbet humorem siccitas ora uisceraque penitus uruntur itaque primum animi deinde corpora deficere coeperunt pigebat et consistere et progredi pauci a peritis regionis admoniti praepararunt aquam haec paulisper repressit sitim deinde crescente aestu rursus desiderium humoris accensum est ergo quidquid uini oleique erat omnibus ingerebatur tantaque dulcedo bibendi fuit ut in posterum sitis non timeretur graues deinde auide hausto humore non sustinere arma non ingredi poterant et feliciores uidebantur quos aqua defecerat cum ipsi sine modo infusam uomitu cogerentur egerere anxium regem tantis malis circumfusi amici ut meminisset orabant animi sui magnitudinem unicum remedium deficientis exercitus esse cum ex his qui processerant ad capiendum locum castris duo occurrunt utribus aquam gestantes ut filiis suis quos in eodem agmine esse et aegre pati sitim non ignorabant occurrerent qui cum in regem incidissent alter ex his utre resoluto uas quod simul ferebat inplet porrigens regi ille accipit percontatus quibus aquam portaret filiis ferre cognoscit tunc poculo pleno sicut oblatum est reddito nec solus inquit bibere sustineo nec tam exiguum diuidere omnibus possum vos currite et liberis uestris quod propter illos attulisti date tandem ad flumen oxum ipse peruenit prima fere uespera sed exercitus magna pars non potuerat consequi in edito monte ignes iubet fieri ut hi qui aegre sequebantur haud procul castris ipsos abesse cognoscerent eos autem qui primi agminis erant mature cibo ac potione firmatos inplere alios utres alios uasa quibuscumque aqua posset portari iussit ac suis opem ferre sed qui intemperantius hauserant intercluso spiritu extincti sunt multoque maior horum numerus fuit quam ullo amiserat proelio at ille thoracem adhuc indutus nec aut cibo refectus aut potu qua ueniebat exercitus constitit nec ante ad curandum corpus recessit quam praeterierat totum agmen totamque eam noctem cum magno animi motu perpetuis uigiliis egit nec postero die laetior erat quia nec nauigia habebat nec pons erigi poterat terra circum amnem nuda et materia maxime sterili consilium igitur quod unum necessitas subiecerat init utres quam plurimos stramentis refertos diuidit his incubantes transnauere amnem quique primi transierant in statione erant dum traicerent ceteri hoc modo sexto demum die in ulteriore ripa totum exercitum exposuit iamque ad persequendum bessum statuerat progredi cum ea qua ein sogdianis erant cognoscit spitamenes erat inter omnes amicos praecipuo honore cultus a besso sed nullis meritis perfidia mitigari potest quae tamen iam minus in eo inuisa esse poterat quia nihil ulli nefastum in bessum interfectorem regis sui uidebatur titulus facinoris speciosus praeferebatur uindicta darei sed fortunam non scelus oderat bessi namque ut alexandrum flumen oxum superasse cognouit dataphernem et catanen quibus a besso maxima fides habebatur in societatem cogitatae rei adsciscit illi promptius adsunt quam rogabantur adsumptisque viii fortissimis iuuenibus talem dolum intendunt spitamenes pergit ad bessum et remotis arbitris conperisse ait se insidiari ei dataphernem et catanen ut uiuum alexandro traderent agitantes a semet occupatos esse uinctos teneri bessus tanto merito ut credebat obligatus partim gratias agit partim auidus explendi supplicii adduci eos iubet illi manibus sua sponte religatis a participibus consilii trahebantur quos bessus truci uultu intuens consurgit manibus non temperaturus