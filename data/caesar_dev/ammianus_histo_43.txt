iam sepultis ac per dierum spatium septem uiri quidem omnes per contubernia et manipulos epulis indulgebant saltando et cantando tristia quaedam genera naeniarum regium iuuenem lamentantes feminae uero miserabili planctu in primaeuo flore succisam spem gentis solitis fletibus conclamabant ut lacrimare cultrices veneris saepe spectantur in sollemnibus adonidis sacris quod simulacrum aliquod esse frugum adultarum religiones mysticae docent ii post incensum corpus ossaque in argenteam urnam conlecta quae ad gentem humo mandanda portari statuerat pater agitata summa consiliorum placuerat busto urbis subuersae expiare perempti iuuenis manes nec enim grumbates inulta unici pignoris umbra ire ultra patiebatur biduoque ad otium dato ac missis abunde qui pacis modo patentes agros pingues cultosque uastarent quinquiens ordine multiplicato scutorum cingitur ciuitas ac tertiae principio lucis corusci globi turmarum impleuerunt cuncta quae prospectus humanus potuit undique contueri et sorte loca diuisa clementi gradu incedentes ordines occuparunt persae omnes murorum ambitus obsidebant pars quae orientem spectabat chionitis euenit qua funestus nobis ceciderat adulescens meridiano lateri sunt destinati tractum seruabant septentrionis albani occidentali portae oppositi sunt segestani acerrimi omnium bellatores cum quibus elata in arduum specie elephantorum agmina rugosis horrenda corporibus leniter incedebant armatis onusta ultra omnem diritatem taetri spectaculi formidanda ut rettulimus saepe cernentes populos tam indimensos ad orbis romani incendium diu quaesitos in nostrum conuersos exitium salutis rata desperatione gloriosos uitae exitus deinde curabamus iamque omnibus nobis optatos a sole itaque orto usque diei ultimum acies immobiles stabant ut fixae nullo uariato uestigio nec sonitu uel equorum audito hinnitu eademque figura digressi qua uenerant cibo recreati et somno cum superesset exiguum noctis aeneatorum clangore ductante urbem ut mox casuram terribili corona cinxerunt uixque ubi grumbates hastam infectam sanguine ritu patrio nostrique more coniecerat fetialis armis exercitus concrepans inuolat muros confestimque lacrimabilis belli turbo crudescit rapido turmarum processu in procinctum alacritate omni tendentium et contra acri intentaque occursatione nostrorum proinde diffractis capitibus multos hostium scorpionum iactu moles saxeae colliserunt alii traiecti sagittis pars confixi tragulis humum corporibus obstruebant uulnerati alii socios fuga praecipiti repetebant nec minores in ciuitate luctus aut mortes sagittarum creberrima nube auras spissa multitudine obumbrante tormentorumque machinis quae direpta singara possederant persae uulnera inferentibus plura namque uiribus collectis propugnatores omissa uicissim certamina repetentes in maximo defendendi ardore saucii perniciose cadebant aut laniati uoluendo stantes proxime subuertebant aut certe spicula membris infixa uiuentes adhuc uellendi peritos quaeritabant ita strages stragibus inplicatas et ad extremum usque diei productas ne uespertinae quidem hebetauerunt tenebrae ea re quod obstinatione utrimque magna decernebatur agitatis itaque sub onere armorum uigiliis resultabant altrinsecus exortis clamoribus colles nostris uirtutes constanti caesaris extollentibus ut domini rerum et mundi persis saporem saansaan appellantibus et pirosen quod rex regibus imperans et bellorum uictor interpretatur ac priusquam lux occiperet signo per lituos dato ad feruorem similium proeliorum excitae undique inaestimabiles copiae in modum alitum ferebantur unde longe ac late prospici poterat campis et conuallibus nihil praeter arma micantia ferarum gentium demonstrantibus moxque clamore sublato cunctis temere prorumpentibus telorum uis ingens uolabat e muris utque opinari dabatur nulla frustra mittebantur inter hominum cadentia densitatem tot enim nos circumstantibus malis non obtinendae causa salutis ut dixi sed fortiter moriendi studio flagrabamus et a diei principio ad usque lucem obscuram neutrubi proelio inclinato ferocius quam consultius pugnabatur exurgebant enim ruentium ferientiumque clamores ut prae alacritate consistere sine uulnere uix quisquam possit tandemque nox finem caedibus fecit et satias aerumnarum indutias partibus dederat longiores ubi enim quiescendi nobis tempus est datum exiguas quae supererant uires continuus cum insomnia labor absumpsit sanguine et pallente exspirantium facie perterrente quibus ne suprema quidem humandi solacia tribui sinebant angustiae spatiorum intra ciuitatis ambitum non nimium amplae legionibus septem et promiscua aduenarum ciuiumque sexus utriusque plebe et militibus aliis paucis ad usque numerum milium centum uiginti cunctis inclusis medebatur ergo suis quisque uulneribus pro possibilitate uel curantium copia cum quidam grauiter saucii cruore exhausto spiritus reluctantes efflarent alii confossi mucronibus prostratique humi animis in uentum solutis proiciebantur extincti aliquorum foratis undique membris mederi periti uetabant ne offensionibus cassis animae uexarentur adflictae non nulli uellendis sagittis in ancipiti curatione grauiora morte supplicia perferebant iii dum apud amidam hac partium destinatione pugnatur vrsicinus maerens quod ex alterius pendebat arbitrio auctoritatis tunc in regendo milite potioris sabinianum etiam tum sepulcris haerentem crebro monebat ut compositis uelitaribus cunctis per imos pedes montium occultis itineribus properarent quo leuium armorum auxilio siqua fors iuuisset stationibus interceptis nocturnas hostium adgrederentur excubias quae ingenti circumitu uallauerant muros aut lacessitionibus crebris occuparent obsidioni fortiter adhaerentes quibus sabinianus renitebatur ut noxiis palam quidem litteras imperiales praetendens intacto ubique milite quicquid geri potuisset impleri debere aperte iubentes clam uero corde altissimo retinens saepe in comitatu sibi mandatum ut amplam omnem adipiscendae laudis decessori suo ardenti studio gloriae circumcideret etiam ex re publica processuram adeo uel cum exitio prouinciarum festinabatur ne bellicosus homo memorabilis alicuius facinoris auctor nuntiaretur aut socius ideoque his attonitus malis exploratores ad nos saepe mittendo licet ob custodias artas nullus facile oppidum poterat introire et utilia agitando complura nihil proficiens uisebatur ut leo magnitudine corporis et toruitate terribilis inclusos intra retia catulos periculo ereptum ire non audens unguibus ademptis et dentibus iv sed in ciuitate ubi sparsorum per uias cadauerum multitudo humandi officia superaret pestilentia tot malis accessit uerminantium corporum lue tabifica uaporatis aestibus uarioque plebis languore nutrita quae genera morborum unde oriri solent breuiter explicabo nimietatem frigoris aut caloris uel umoris uel siccitatis pestilentias gignere philosophi et illustres medici tradiderunt unde accolentes loca palustria uel humecta tusses et oculares casus et similia perferunt contra confines caloribus tepore febrium arescunt sed quanto ignis materies ceteris est efficacior tanto ad perimendum celerior siccitas hinc cum decennali bello graecia desudaret ne peregrinus poenas dissociati regalis matrimonii lucraretur huius modi grassante pernicie telis apollinis periere conplures qui sol aestimatur atque ut thucydides exponit clades illa quae in peloponnesiaci belli principiis athenienses acerbo genere morbi uexauit ab usque feruenti aethiopiae plaga paulatim proserpens atticam occupauit aliis placet auras ut solent aquasque uitiatas faetore cadauerum uel similibus salubritatis uiolare maximam partem uel certe aeris permutationem subitam aegritudines parere leuiores adfirmant etiam aliqui terrarum halitu densiore crassatum aera