monadem a parte altera duo inde quattuor deinde octo ab altera uero parte tria deinde nouem et inde uiginti septem et ex his numeris facta contextio generationem animae imperio creatoris effecit non parua ergo hinc potentia numeri huius ostenditur quia mundanae animae origo septem finibus continetur septem quoque uagantium sphaerarum ordinem illi stelliferae et omnes continenti subiecit artifex fabricatoris prouidentia quae et superioris rapidis motibus obuiarent et inferiora omnia gubernarent lunam quoque quasi ex illis septimam numerus septenarius mouet cursumque eius ipse dispensat quod cum multis modis probetur ab hoc incipiat ostendi luna octo et uiginti prope diebus totius zodiaci ambitum conficit nam etsi per triginta dies ad solem a quo profecta est remeat solos tamen fere uiginti octo in tota zodiaci circumitione consumit reliquis solem qui de loco in quo eum reliquit accesserat conprehendit sol enim unum de duodecim signis integro mense metitur ponamus ergo sole in prima parte arietis constituto ab ipsius ut ita dicam orbe emersisse lunam quod eam nasci uocamus haec post uiginti septem dies et horas fere octo ad primam partem arietis redit sed illic non inuenit solem interea enim et ipse progressionis suae lege ulterius accessit et ideo ipsa necdum putatur eo unde profecta fuerat reuertisse quia oculi nostri tunc nou a prima parte arietis sed a sole eam senserant processisse hunc ergo diebus reliquis id est duobus plus minusue consequitur et tunc orbi eius denuo succedens ac denuo inde procedens rursus dicitur nasci inde fere numquam in eodem signo bis continuo nascitur nisi in geminis ubi hoc non numquam euenit quia dies in eo sol duos supra triginta altitudine signi morante consumit rarissimo in aliis si circa primam signi partem a sole procedat huius ergo uiginti octo dierum numeri septenarius origo est nam si ab uno usque ad septem quantum singuli numeri exprimunt tantum antecedentibus addendo procedas inuenies uiginti octo nata de septem hunc etiam numerum qui in quater septenos aequa sorte digeritur ad totam zodiaci latitudinem emetiendam remetiendamque consumit nam septem diebus ad extremitate septemtrionalis orae oblique per latum meando ad medietatem latitudinis peruenit qui locus appellatur eclipticus septem sequentibus a medio ad imum australe delabitur septem aliis rursus ad medium obliquata conscendit ultimis septem septentrionali redditur summitati ita isdem quater septenis diebus omnem zodiaci et longitudinem et latitudinem circum perque discurrit similibus quoque dispensationibus hebdomadum luminis sui uices sempiterna lege uariando disponit primis enim septem usque ad medietatem uelut diuisi orbis excrescit et tunc uocatur secundis orbem totum renascentes ignes colligendo iam complet et plena tunc dicitur tertiis rursus efficitur cum ad medietatem decrescendo contrahitur quartis ultima luminis sui diminutione tenuatur septem quoque permutationibus quas uocant toto mense distinguitur cum nascitur cum fit et cum fit cum plena et rursus ac denuo et cum ad nos luminis uniuersitate priuatur est autem cum supra diametrum dichotomi antequam orbis conclusione cingatur uel de orbe iam minuens inter medietatem ac plenitudinem insuper mediam luminis curuat eminentiam sol quoque ipse de quo uitam omnia mutuantur septimo signo uices suas uariat nam a solstitio hiemali ad aestiuum solstitium septimo peruenit signo et a tropico uerno usque ad auctumnale tropicum septimi signi peragratione perducitur tres quoque conuersiones lucis aetheriae per hunc numerum constat est autem prima maxima secunda media minima est tertia et maxima est anni secundum solem media mensis secundum lunam minima diei secundum ortum et occasum est uero una quaeque conuersio quadripartita et ita constat septenarius numeris id est ex tribus generibus conuersionum et ex quattuor modis quibus una quaeque conuertitur hi sunt autem quattuor modi fit enim prima humida deinde calida inde sicca et ad ultimum frigida et maxima conuersio id est anni humida est uerno tempore calida aestiuo sicca autumno frigida per hiemem media autem conuersio mensis per lunam ita fit ut prima sit hebdomas humida quia nascens luna humorem adsolet concitare secunda calida adolescente in eadem luce de solis aspectu tertia sicca quasi plus ab ortu remota quarta frigida deficiente iam lumine tertia uero conuersio quae est diei secundum ortum et occasum ita disponitur quod humida sit usque ad primam de quattuor partibus partem diei calida usque ad secundam sicca usque ad tertiam quarta iam frigida oceanus quoque in incremento suo hunc numerum tenet nam primo nascentis lunae die fit copiosior solito minuitur paulisper secundo minoremque eum uidet tertius quam secundus et ita decrescendo ad diem septimum peruenit rursus octauus dies manet septimo par et nonus fit similis sexto decimus quinto et undecimus fit quarto par tertioque duodecimus et tertius decimus similis fit secundo quartus decimus primo tertia uero hebdomas eadem facit quae prima quarta eadem quae secunda hic denique est numerus qui hominem concipi formari edi uiuere ali ac per omnes aetatum gradus tradi senectae atque omnino constare facit nam ut illud taceamus quod uterum nulla ui seminis occupatum hoc dierum numero natura constituit uelut decreto exonerandae mulieris uectigali mense redeunte purgari hoc tamen praetereundum non est quia semen quod post iactum sui intra horas septem non fuerit in effusionem relapsum haesisse in uitam pronuntiatur uerum semine semel intra formandi hominis monetam locato hoc primum artifex natura molitur ut die septimo folliculum genuinum circumdet humori ex membrana tam tenui qualis in ouo ab exteriore testa clauditur et intra se claudit liquorem hoc cum a phisicis deprehensum sit hippocrates quoque ipse qui tam fallere quam falli nescit experimenti certus adseruit referens in libro qui de natura pueri inscribitur tale seminis receptaculum de utero eius eiectum quam septimo post conceptum die intellexerat mulierem enim semine non effuso ne grauida maneret orantem imperauerat saltibus concitari aitque septimo die saltum septimum eiciendo cum tali folliculo qualem supra rettulimus suffecisse conceptui haec hippocrates straton peripateticus et diocles caristius per septenos dies concepti corporis fabricam hac obseruatione dispensant ut hebdomade secunda credant guttas sanguinis in superficie folliculi de quo diximus apparere tertia demergi eas introrsum ad ipsum conceptionis humorem quarta humorem ipsum coagulari ut quiddam uelut inter carnem ac sanguinem liquida adhuc soliditate conueniat quinta uero interdum fingi in ipsa substantia humoris humanam figuram magnitudine quidem apis sed ut in illa breuitate membra omnia et designata totius