erat quod si quis odoratus philosophiam uideretur et ex ea locum aliquem orationi suae insereret in caelum laudibus ferebatur nec mirum erant enim haec noua et incognita et ipsorum quoque oratorum paucissimi praecepta rhetorum aut philosophorum placita cognouerant at hercule peruulgatis iam omnibus cum uix in cortina quisquam adsistat quin elementis studiorum etsi non instructus at certe imbutus sit nouis et exquisitis eloquentiae itineribus opus est per quae orator fastidium aurium effugiat utique apud eos iudices qui ui et potestate non iure et legibus cognoscunt nec accipiunt tempora sed constituunt nec exspectandum habent oratorem dum illi libeat de ipso negotio dicere sed saepe ultro admonent atque alio transgredientem reuocant et festinare se testantur quis nunc feret oratorem de infirmitate ualetudinis suae praefantem qualia sunt fere principia coruini quis quinque in uerrem libros exspectabit quis de exceptione et formula perpetietur illa inmensa uolumina quae pro m tullio aut aulo caecina legimus praecurrit hoc tempore iudex dicentem et nisi aut cursu argumentorum aut colore sententiarum aut nitore et cultu descriptionum inuitatus et corruptus est auersatur dicentem uulgus quoque adsistentium et adfluens et uagus auditor adsueuit iam exigere laetitiam et pulchritudinem orationis nec magis perfert in iudiciis tristem et impexam antiquitatem quam si quis in scaena roscii aut turpionis ambiuii exprimere gestus uelit iam uero iuuenes et in ipsa studiorum incude positi qui profectus sui causa oratores sectantur non solum audire sed etiam referre domum aliquid inlustre et dignum memoria uolunt traduntque in uicem ac saepe in colonias ac prouincias suas scribunt siue sensus aliquis arguta et breui sententia effulsit siue locus exquisito et poetico cultu enituit exigitur enim iam ab oratore etiam poeticus decor non accii aut pacuuii ueterno inquinatus sed ex horatii et uirgilii et lucani sacrario prolatus horum igitur auribus et iudiciis obtemperans nostrorum oratorum aetas pulchrior et ornatior extitit neque ideo minus efficaces sunt orationes nostrae quia ad auris iudicantium cum uoluptate perueniunt quid enim si infirmiora horum temporum templa credas quia non rudi caemento et informibus tegulis exstruuntur sed marmore nitent et auro radiantur equidem fatebor uobis simpliciter me in quibusdam antiquorum uix risum in quibusdam autem uix somnum tenere nec unum de populo canuti aut atti de furnio et toranio quique alios in eodem ualetudinario haec ossa et hanc maciem probant ipse mihi caluus cum unum et uiginti utpar puto libros reliquerit uix in una et altera oratiuncula satis facit nec dissentire ceteros ab hoc meo iudicio uideo quotus enim quisque calui in asitium aut in drusum legit at hercule in omnium studiosorum manibus uersantur accusationes quae in uatinium inscribuntur ac praecipue secunda ex his oratio est enim uerbis ornata et sententiis auribus iudicum accommodata ut scias ipsum quoque caluum intellexisse quid melius esset nec uoluntatem ei quo minus sublimius et cultius diceret sed ingenium ac uires defuisse quid ex caelianis orationibus nempe eae placent siue uniuersae siue partes earum in quibus nitorem et altitudinem horum temporum adgnoscimus sordes autem illae uerborum et hians compositio et inconditi sensus redolent antiquitatem nec quemquam adeo antiquarium puto ut caelium ex ea parte laudet qua antiquus est concedamus sane c caesari ut propter magnitudinem cogitationum et occupationes rerum minus in eloquentia effecerit quam diuinum eius ingenium postulabat tam hercule quam brutum philosophiae suae relinquamus nam in orationibus minorem esse fama sua etiam admiratores eius fatentur nisi forte quisquam aut caesaris pro decio samnite aut bruti pro deiotaro rege ceterosque eiusdem lentitudinis ac teporis libros legit nisi qui et carmina eorundem miratur fecerunt enim et carmina et in bibliothecas rettulerunt non melius quam cicero sed felicius quia illos fecisse pauciores sciunt asinius quoque quamquam propioribus temporibus natus sit uidetur mihi inter menenios et appios studuisse pacuuium certe et accium non solum tragoediis sed etiam orationibus suis expressit adeo durus et siccus est oratio autem sicut corpus hominis ea demum pulchra est in qua non eminent uenae nec ossa numerantur sed temperatus ac bonus sanguis implet membra et exsurgit toris ipsosque neruos rubor tegit et decor commendat nolo coruinum insequi quia nec per ipsum stetit quo minus laetitiam nitoremque nostrorum temporum exprimeret uidemus enim quam iudicio eius uis aut animi aut ingenii suffecerit ad ciceronem uenio cui eadem pugna cum aequalibus suis fuit quae mihi uobiscum est illi enim antiquos mirabantur ipse suorum temporum eloquentiam anteponebat nec ulla re magis eiusdem aetatis oratores praecurrit quam iudicio primus enim excoluit orationem primus et uerbis dilectum adhibuit et compositioni artem locos quoque laetiores attentauit et quasdam sententias inuenit utique in iis orationibus quas senior iam et iuxta finem uitae composuit id est postquam magis profecerat usuque et experimentis didicerat quod optimum dicendi genus esset nam priores eius orationes non carent uitiis antiquitatis lentus est in principiis longus in narrationibus otiosus circa excessus tarde commouetur raro incalescit pauci sensus apte et cum quodam lumine terminantur nihil excerpere nihil referre possis et uelut in rudi aedificio firmus sane paries et duraturus sed non satis expolitus et splendens ego autem oratorem sicut locupletem ac lautum patrem familiae non eo tantum uolo tecto tegi quod imbrem ac uentum arceat sed etiam quod uisum et oculos delectet non ea solum instrui supellectile quae necessariis usibus sufficiat sed sit in apparatu eius et aurum et gemmae ut sumere in manus et aspicere saepius libeat quaedam uero procul arceantur ut iam oblitterata et olentia nullum sit uerbum uelut rubigine infectum nulli sensus tarda et inerti structura in morem annalium componantur fugitet foedam et insulsam scurrilitatem uariet compositionem nec omnis clausulas uno et eodem modo determinet nolo inridere rotam fortunae et ius uerrinum et illud tertio quoque sensu in omnibus orationibus pro sententia positum esse uideatur nam et haec inuitus rettuli et plura omisi quae tamen sola mirantur atque exprimunt ii qui se antiquos oratores uocitant neminem nominabo genus hominum significasse contentus sed uobis utique uersantur ante oculos isti qui lucilium pro horatio et lucretium pro uirgilio legunt quibus eloquentia aufidii bassi aut seruilii noniani ex comparatione sisennae aut uarronis sordet qui rhetorum nostrorum commentarios fastidiunt oderunt calui mirantur quos more prisco apud iudicem fabulantis non auditores sequuntur non populus audit uix