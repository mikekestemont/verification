nouercam factum est eo tempore quo constabat patrem filio senem soluendo non esse contenderim quin immo iuuenis fuisse consilium ut pater cui matrimonium filiumque abstulerat incendium residua senectutis alia consolaretur uxore et ut domus quae caecum tantum habebat et senem acciperet ex coniugio ministeria custodita facinus est iudices quod bonos priuignos nouercae facilius decipiunt nec leuius oderunt quam multis insidiis quam multis artibus patet caecitas innocentis mulier cui spem inuadendae hereditatis praestabat debilitas priuigni senectus mariti intellexit hoc solum deesse sceleris occasioni ut prius infamaretur parricidii caecus uiso igitur hoc quod sibi iuuenis non uidebatur esse priuignus uenenum quod in miseri sinu abdiderat deprehensura nuntiauit patri tamquam parricidium pararetur et quia mendacium poterat facile nudari si quem conscium nominasset totam delationem sic ordinauit ut sibi crederetur promissam dimidiam partem bonorum si uenenum seni uoluisset ipsa porrigere uidetis iudices qua praeparatione nouerca ad testamentum patris accesserit mulierem quam credit maritus noluisse partem bonorum accipere pro scelere necesse est sic remuneret ut faciat heredem o quanto aliter probatur parricidium quod iam potest deprehendi mulier quae se dicebat in conscientiam sceleris admissam non hoc primum exegit a patre ut quaereret quis parasset caeco uenenum quis dedisset inde maximum sciebat posse fieri quaestionis errorem instituit ut innocentissimus iuuenis interrogaretur repente subito infamatura uelut deprehensi trepidationem seu tacuisset caecus seu negasset adductus ad filium senex dixit iuueni quicquid audierat numquam iudices tam simplicis innocentiae fuit facinus negare non esset ausus iuuenis coram ea muliere mentiri quae prodidit et sciit ubi esset uenenum ut uero sensit infelix instantem nouercam postulantemque ut sinus iuuenis exquireretur tunc uero attonitus haerens et tota malorum suorum cogitatione confusus intellexit hoc argumentum eius esse quae parasset ut posset deprehendi igitur propere festinanter omnia membra pertractans et mersis in sinum manibus dum cuncta suspicionibus dum tactu iuuenis explorat uenenum primus inuenit laudo iudices innocentiam silentii laudo fiduciam quod interrogatus cui parasset non putauit sibi defendendum uenenum rem quin immo fecit eius qui sciret patrem non crediturum et quae maxima est innocentiae contumacia persuasionem senis nulla uoluit excusatione corrumpere non fuit illud trepidatio non tacita confessio quisquis habet uenenum habet et quod respondeat deprehensus fecit post haec senex rem hominis quem non mouisset quicquid inuenerat non torsit ministeria caeci et de scelere in quo solus nocens esse parricida non poterat non explicuit ordinem quaestionis sed quod plus est quam absoluere remisit iuueni defensionem utrum deinde intellectis deterrimae mulieris insidiis filium paulisper uoluerit exheredatione protegere et diligentius de patrimonio suo deliberaturus interim captauerit ut uideretur mulieris cupiditati iam non obstare priuignus an facillimum fu er it ut exheredationem quoque impetraret nouerca caeci ab homine cui tam multa persuaserat cogitationibus uestris relinquo hoc tantum dixisse contentus sum testamentum continuo mutauit et ne quis miretur hanc festinationem statim subsecutum est ut periret an interfuerit iudices iuuenis huius ut uiueret pater qui iam alio moriebatur herede uos aestimabitis non interfuit ut occideretur facinus iudices quod illa nocte in cubiculo nouercae quod in lectulo factum est domus tota sensit nemo non sibi uisus est iuxta fuisse excitari sola nouerca non potuit illo loco unde uenerat fragor concurrit familia quo sollicitos atque trepidantis ducebat strepitus quem sequebantur inuenerunt senem occisum nouercam iuxta cadauer sic iacentem ne statim possent interrogare quis occidisset nuntiatum est deinde facinus et caeco inuentus est quod innocentiae sufficit non a scelere rediens stans in limine cubiculi sui animo quo discurrebant uidentes ut deinde ferrum iuuenis inquireretur exegit eadem utique quae postulauerat de ueneno quod in lectulo gladius cruentatus inuentus est non deprecor iudices quin contra caecitatem non minus argumentum putetis quam quod inueniri potuit uenenum in parricidii suspicione gladius cruentatus nouissima probatio debet esse non sola ignoscite magnorum periculorum metus ignoscite humana discrimina defensionem iuuenis lacrimis primum gemituque prosequimur perdidit infelix patrem perdidit et caecitas illum senem cuius oscula cuius amplexum imponebat uulneribus oculorum cui praestabat caecus ut uiueret misera ignorantia misera debilitas quod te nouerca non sic potius decipere maluit ut biberes uenenum facinus est iudices comparationem fieri utri credibilius sit parricidium idem uos putatis efficere noctium merita et affectus osculis blanditiisque quaesitos quod natalium pignorumque reuerentias nullas ego facilius perire crediderim quam corporum caritates et licet matrimoniis paulatim reuerentia grauitatis accedat possunt tamen distrahi facilitate quae coeunt uxor est quam iungit quam diducit utilitas cuius haec sola reuerentia est quod uidetur inuenta causa liberorum aspicimus matrimoniorum singula momenta rixantia mutant cotidie domos et per amplexus lectulosque discurrunt placet etiam post liberos alius maritus et unde deprehendas omnium scelerum facilitatem possunt non amare uiuentes quid si huic uxoriae uilitati nouercale nomen adiungas mulieri quae post liberos inducitur matrimonii non contingit tota reuerentia quanto alios praestat affectus diligere uitae lucis auctorem liberi ac parentis non alius mihi uidetur affectus quam quo rerum natura quo mundus ipse constrictus est quisquamne mortalium confodiet illud sacrum uenerandumque corpus quod potest ex ignibus rapi pro quo bene consumuntur oculi non inuenio iudices quemadmodum possit esse citra liberos salua reuerentia non est difficile ut maritum uxor occidat si non est difficilius ut filius patrem non est iudices quod putetis inter mulierem et uirum de scelere quaeri neque est quod se nouerca sexus occasione tueatur maior est caecitatis infirmitas sunt et feminis ad scelera uires cum habent causas uirorum quin immo si interroges facilius haec pectora metus odium ira corrumpunt et quoniam non habent roboris tantum unde uitia mentium uincant plerumque facinus infirmitate fecerunt sane tamen illis sceleribus sufficere non possint quae discursum quae exigunt laborem quod uero tam muliebre possis inuenire facinus quam occidere hominem iuxta te iacentem aggredi senem qui se tuis crediderit amplexibus cuius somnos ipsa disponas ipsa custodias omnis alius percussor deprehendi potest antequam feriat uxor non sentitur nisi dum occidit non est iudices incredibile ut occiderit mulier hominem quem dicitur potuisse caecus occidere facinus est iudices si caecos habere non credimus nisi necessitatis innocentiam prima est infirmitas caecitatis ut nolit fallitur quisquis hanc calamitatem non animorum putat esse sed corporum totius hominis debilitas est oculos perdidisse et si diligenter actus intuearis humanos ministeria luminum sumus caecus non irascitur non odit non concupiscit et cum corpora nostra