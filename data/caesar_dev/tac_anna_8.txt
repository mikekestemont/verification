post interfectum postumum agrippam omnis spei egenam inopia ac tabe longa peremit obscuram fore necem longinquitate exilii ratus par causa saeuitiae in sempronium gracchum qui familia nobili sollers ingenio et praue facundus eandem iuliam in matrimonio marci agrippae temerauerat nec is libidini finis traditam tiberio peruicax adulter contumacia et odiis in maritum accendebat litteraeque quas iulia patri augusto cum insectatione tiberii scripsit a graccho compositae credebantur igitur amotus cercinam africi maris insulam quattuordecim annis exilium tolerauit tunc milites ad caedem missi inuenere in prominenti litoris nihil laetum opperientem quorum aduentu breue tempus petiuit ut suprema mandata uxori alliariae per litteras daret ceruicemque percussoribus obtulit constantia mortis haud in dignus sempronio nomine uita degenerauerat quidam non roma eos milites sed ab l asprenate pro consule africae missos tradidere auctore tiberio qui famam caedis posse in asprenatem uerti frustra sperauerat idem annus nouas caerimonias accepit addito sodalium augustalium sacerdotio ut quondam titus tatius retinendis sabinorum sacris sodalis titios instituerat sorte ducti e primoribus ciuitatis unus et uiginti tiberius drusus que et claudius et germanicus adiciuntur ludos augustalis tunc primum coeptos turbauit discordia ex certamine histrionum indulserat ei ludicro auaustus dum maecenati obtemperat effuso in amorem bathilli neque ipse abhorrebat talibus studiis et ciuile rebatur misceri uoluptatibus uulgi alia tiberio morum uia sed populum per tot annos molliter habitum nondum audebat ad duriora uertere druso caesare c norbano consulibus decernitur germanico triumphus manente bello quod quamquam in aestatem summa ope parabat initio ueris et repentino in chattos excursu praecepit nam spes incesserat dissidere hostem in arminium ac segestem insignem utrumque perfidia in nos aut fide arminius turbator germaniae segestes parari rebellionem saepe alias et supremo conuiuio post quod in arma itum aperuit suasitque uaro ut se et arminium et ceteros proceres uinciret nihil ausuram plebem principibus amotis atque ipsi tempus fore quo crimina et innoxios discerneret sed uarus fato et ui armini cecidit segestes quamquam consensu gentis in bellum tractus discors manebat auctis priuatim odiis quod arminius filiam eius alii pactam rapuerat gener inuisus inimici soceri quaeque apud concordes uincula caritatis incitamenta irarum apud inrensos erant igitur germanicus quattuor legiones quinque auxiliarium milia et tumultuarias cateruas germanorum cis rhenum colentium caecinae tradit totidem legiones duplicem sociorum numerum ipse ducit positoque castello super uestigia paterni praesidii in monte tauno expeditum exercitum in chattos rapit l apronio ad munitiones uiarum et fluminum relicto nam rarum illi caelo siccitate et amnibus modicis inoffensum iter properauerat imbresque et fluminum auctus regredienti metuebantur sed chattis adeo inprouisus aduenit ut quod imbecillum aetate ac sexu statim captum aut trucidatum sit iuuentus flumen adranam nando tramiserat romanosque pontem coeptantis arcebant dein tormentis sagittisque pulsi temptatis frustra condicionibus pacis cum quidam ad germanicum perfugissent reliqui omissis pagis uicisque in siluas disperguntur caesar incenso mattio id genti caput aperta populatus uertit ad rhenum non auso hoste terga abeuntium lacessere quod illi moris quotiens astu magis quam per formidinem cessit fuerat animus cheruscis iuuare chattos sed exterruit caecina huc illuc ferens arma et marsos congredi ausos prospero proelio cohibuit neque multo post legati a segeste uenerunt auxilium orantes aduersus uim popularium a quis circumsedebatur ualidiore apud eos arminio quoniam bellum suadebat nam barbaris quanto quis audacia promptus tanto magis fidus rebusque motis potior habetur addiderat segestes legatis filium nomine segimundum sed iuuenis conscientia cunctabatur quippe anno quo germaniae desciuere sacerdos apud aram ubiorum creatus ruperat uittas profugus ad rebellis adductus tamen in spem clementiae romanae pertulit patris mandata benigneque exceptus cum praesidio gallicam in ripam missus est germanico pretium fuit conuertere agmen pugnatumque in obsidentis et ereptus segestes magna cum propinquorum et clientium manu inerant feminae nobiles inter quas uxor arminii eademque filia segestis mariti magis quam parentis animo neque uicta in lacrimas neque uoce supplex compressis intra sinum manibus grauidum uterum intuens ferebantur et spolia uarianae cladis plerisque eorum qui tum in deditionem ueniebant praedae data simul segestes ipse ingens uisu et memoria bonae societatis inpauidus uerba eius in hunc modum fuere non hic mihi primus erga populum romanum fidei et constantiae dies ex quo a diuo augusto ciuitate donatus sum amicos inimicosque ex uestris utilitatibus delegi neque odio patriae quippe proditores etiam iis quos anteponunt inuisi sunt uerum quia romanis germanisque idem conducere et pacem quam bellum probabam ergo raptorem filiae meae uiolatorem foederis uestri arminium apud uarum qui tum exercitui praesidebat reum feci dilatus segnitia ducis quia parum praesidii in legibus erat ut me et arminium et conscios uinciret flagitaui testis illa nox mihi utinam potius nouissima quae secuta sunt defleri magis quam defendi possunt ceterum et inieci catenas arminio et a factione eius iniectas perpessus sum atque ubi primum tui copia uetera nouis et quieta turbidis antehabeo neque ob praemium sed ut me perfidia exsoluam simul genti germanorum idoneus conciliator si paenitentiam quam perniciem maluerit pro iuuenta et errore filii ueniam precor filiam necessitate huc adductam fateor tuum erit consultare utrum praeualeat quod ex arminio concepit an quod ex me genita est caesar clementi responso liberis propinquisque eius incolumitatem ipsi sedem uetere in prouincia pollicetur exercitum reduxit nomenque imperatoris auctore tiberio accepit arminii uxor uirilis sexus stirpem edidit educatus rauennae puer quo mox ludibrio conflictatus sit in tempore memorabo fama dediti benigneque excepti segestis uulgata ut quibusque bellum inuitis aut cupientibus erat spe uel dolore accipitur arminium super insitam uiolentiam rapta uxor subiectus seruitio uxoris uterus uaecordem agebant uolitabatque per cheruscos arma in segestem arma in caesarem poscens neque probris temperabat egregium patrem magnum imperatorem fortem exercitum quorum tot manus unam mulierculam auexerint sibi tres legiones totidem legatos procubuisse non enim se proditione neque aduersus feminas grauidas sed palam aduersus armatos bellum tractare cerni adhuc germanorum in lucis signa romana quae dis patriis suspenderit coleret segestes uictam ripam redderet filio sacerdotium hominum germanos numquam satis excusaturos quod inter albim et rhenum uirgas et securis et togam uiderint aliis gentibus ignorantia imperi romani inexperta esse supplicia nescia tributa quae quoniam exuerint inritusque discesserit ille inter numina dicatus augustus ille delectus tiberius ne inperitum adulescentulum ne seditiosum exercitum pauescerent si patriam parentes antiqua mallent quam domi nos et colonias nouas arminium