nec illud bonum est uos certe dicitis sapientiam si sine usu detur accipiendam non esse quid est usus sapientiae sapere hoc est in illa pretiosissimum quo detracto superuacua fit si tormenta mala sunt torqueri malum est adeo quidem ut illa non sint mala si quod sequitur detraxeris sapientia habitus perfectae mentis est sapere usus perfectae mentis quomodo potest usus eius bonum non esse quae sine usu bonum non est interrogo te an sapientia expetenda sit fateris interrogo an usus sapientiae expetendus sit fateris negas enim te illam recepturum si uti ea prohibearis quod expetendum est bonum est sapere sapientiae usus est quomodo eloquentiae eloqui quomodo oculorum uidere ergo sapere sapientiae usus est usus autem sapientiae expetendus est sapere ergo expetendum est si expetendum est bonum est olim ipse me damno qui illos imitor dum accuso et uerba apertae rei inpendo cui enim dubium potest esse quin si aestus malum est et aestuare malum sit si algor malum est malum sit algere si uita bonum est et uiuere bonum sit omnia ista circa sapientiam non in ipsa sunt at nobis in ipsa commorandum est etiam si quid euagari libet amplos habet illa spatiososque secessus de deorum natura quaeramus de siderum alimento de his tam uariis stellarum discursibus an ad illarum motus nostra moueantur an corporibus omnium animisque illinc impetus ueniat an et haec quae fortuita dicuntur certa lege constricta sint nihilque in hoc mundo repentinum aut expers ordinis uolutetur ista iam a formatione morum recesserunt sed leuant animum et ad ipsarum quas tractat rerum magnitudinem attollunt haec uero de quibus paulo ante dicebam minuunt et deprimunt nec ut putatis exacuunt sed extenuant obsecro uos tam necessariam curam maioribus melioribusque debitam in re nescio an falsa certe inutili terimus quid mihi profuturum est scire an aliud sit sapientia aliud sapere quid mihi profuturum est scire illud bonum esse hoc non esse temere me geram subibo huius uoti aleam tibi sapientia mihi sapere contingat pares erimus potius id age ut mihi uiam monstres qua ad ista perueniam dic quid uitare debeam quid adpetere quibus animum labantem studiis firmem quemadmodum quae me ex transuerso feriunt aguntque procul a me repellam quomodo par esse tot malis possim quomodo istas calamitates remoueam quae ad me inruperunt quomodo illas ad quas ego inrupi doce quomodo feram aerumnam sine gemitu meo felicitatem sine alieno quomodo ultimum ac necessarium non expectem sed ipsemet cum uisum erit profugiam nihil mihi uidetur turpius quam optare mortem nam si uis uiuere quid optas mori siue non uis quid deos rogas quod tibi nascenti dederunt nam ut quandoque moriaris etiam inuito positum est ut cum uoles in tua manu est alterum tibi necesse est alterum licet turpissimum his diebus principium diserti mehercules uiri legi ita que inquit quam primum moriar homo demens optas rem tuam ita quam primum moriar fortasse inter has uoces senex factus es alioqui quid in mora est nemo te tenet euade qua uisum est elige quamlibet rerum naturae partem quam tibi praebere exitum iubeas haec nempe sunt et elementa quibus hic mundus administratur aqua terra spiritus omnia ista tam causae uiuendi sunt quam uiae mortis ita quam primum moriar quam primum istud quid esse uis quem illi diem ponis citius fieri quam optas potest inbecillae mentis ista sunt uerba et hac detestatione misericordiam captantis non uult mori qui optat deos uitam et salutem roga si mori placuit hic mortis est fructus optare desinere haec mi lucili tractemus his formemus animum hoc est sapientia hoc est sapere non disputatiunculis inanibus subtilitatem uanissimam agitare tot quaestiones fortuna tibi posuit nondum illas soluisti iam cauillaris quam stultum est cum signum pugnae acceperis uentilare remoue ista lusoria arma decretoriis opus est dic qua ratione nulla animum tristitia nulla formido perturbet qua ratione hoc secretarum cupiditatium pondus effundam agatur aliquid sapientia bonum est sapere non est bonum sic fit ut negemur sapere ut hoc totum studium derideatur tamquam operatum superuacuis quid si scires etiam illud quaeri an bonum sit futura sapientia quid enim dubi est oro te an nec messem futuram iam sentiant horrea nec futuram adulescentiam pueritia uiribus aut ullo robore intellegat aegro interim nil uentura sanitas prodest non magis quam currentem luctantemque post multos secuturum menses otium reficit quis nescit hoc ipso non esse bonum id quod futurum est quia futurum est nam quod bonum est utique prodest nisi praesentia prodesse non possunt si non prodest bonum non est si prodest iam est futurus sum sapiens hoc bonum erit cum fuero interim non est prius aliquid esse debet deinde quale esse quomodo oro te quod adhuc nihil est iam bonum est quomodo autem tibi magis uis probari non esse aliquid quam si dixero futurum est nondum enim uenisse apparet quod ueniet uer secuturum est scio nunc hiemem esse aestas secutura est scio aestatem non esse maximum argumentum habeo nondum praesentis futurum esse sapiam spero sed interim non sapio si illud bonum haberem iam hoc carerem malo futurum est ut sapiam ex hoc licet nondum sapere me intellegas non possum simul et in illo bono et in hoc malo esse duo ista non coeunt nec apud eundem sunt una malum et bonum transcurramus sollertissimas nugas et ad illa quae nobis aliquam opem sunt latura properemus nemo qui obstetricem parturienti filiae sollicitus accersit edictum et ludorum ordinem perlegit nemo qui ad incendium domus suae currit tabulam latrunculariam prospicit ut sciat quomodo alligatus exeat calculus at mehercule omnia tibi undique nuntiantur et incendium domus et periculum liberorum et obsidio patriae et bonorum direptio adice isto naufragia motusque terrarum et quidquid aliud timeri potest inter ista districtus rebus nihil aliud quam animum oblectantibus uacas quid inter sapientiam et sapere intersit inquiris nodos nectis ac soluis tanta mole inpendente capiti tuo non tam benignum ac liberale tempus natura nobis dedit ut aliquid ex illo uacet perdere et uide quam multa etiam diligentissimis pereant aliud ualetudo sua cuique abstulit aliud suorum aliud necessaria negotia aliud publica occupauerunt uitam nobiscum diuidit somnus ex hoc tempore tam angusto et rapido et nos auferente quid iuuat maiorem partem mittere in uanum