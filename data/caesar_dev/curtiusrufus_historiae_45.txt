etiam in pace belli tamen iura seruantur iurando gratiam scythas sancire ne credideris colendo fidem iurant graecorum ista cautio est qui pacta consignant et deos inuocant nos religionem in ipsa fide nouimus qui non reuerentur homines fallunt deos nec tibi amico opus est de cuius beniuolentia dubites ceterum nos et asiae et europae custodes habebis bactra nisi diuidat tanais contingimus ultra tanain et usque ad thraciam colimus thraciae macedoniam coniunctam esse fama fert vtrique imperio tuo finitimos hostes an amicos uelis esse considera haec barbarus ix contra rex fortuna sua et consiliis eorum se usurum esse respondet nam et fortunam cui confidat et consilium suadentium ne quid temere et audacter faciat secuturum dimissisque legatis in praeparatas rates exercitum inposuit in proris clipeatos locauerat iussos in genua subsidere quo tutiores essent aduersus ictus sagittarum post hos qui tormenta intenderent stabant et ab utroque latere et a fronte circumdati armatis reliqui qui post romenta constiterant remigem lorica intutum scutorum testudine armati protegebant idem ordo in illis quoque ratibus quae equitem uehebant seruatus est maior pars a puppe nantes equos loris trahebat at illos quos utres stramento repleti uehebant obiectae rates tuebantur ipse rex cum delectis primus ratem soluit et in ripam dirigi iussit cui scythae admotos ordines equitum in primo ripae margine opponunt ut ne adplicari quidem terrae rates possent ceterum praeter hanc speciem ripis praesidentis exercitus ingens nauigantes terror inuaserat namque cursum gubernatores cum obliquo flumine inpellerentur regere non poterant uacillantesque milites et ne excuterentur solliciti nautarum ministeria turbauerant ne tela quidem conati nisu uibrare poterant cum prior standi sine periculo quam hostem incessendi cura esset tormenta saluti fuerunt quibus in confertos ac temere se offerentes haud frustra excussa sunt tela barbari quoque ingentem uim sagittarum infudere ratibus uixque ullum fuit scutum quod non pluribus simul spiculis perforaretur iamque terrae rates adplicabantur cum acies clipeata consurgit et hastas certo ictu utpote libero nisu mittit e ratibus et ut territos recipientesque equos uidere alacres mutua adhortatione in terram desiluere turbatis acriter pedem inferre coeperunt equitum deinde turmae quae frenatos habebant equos perfregere barbarorum aciem interim ceteri agmine dimicantium tecti aptauere se pugnae ipse rex quod uigoris aegro adhuc corpori deerat animi firmitate supplebat vox adhortantis non poterat audiri nondum bene obducta cicatrice ceruicis sed dimicantem cuncti uidebant itaque ipsi quidem ducum fungebantur officio aliusque alium adhortati in hostem salutis inmemores ruere coeperunt tum uero non ora non arma non clamorem hostium barbari tolerare potuerunt omnesque effusis habenis namque equestris acies erat capessunt fugam quos rex quamquam uexationem inualidi corporis pati non poterat per lxxx tamen stadia insequi perseuerauit iamque linquente animo suis praecepit ut donec lucis aliquid superesset fugientium tergis inhaererent ipse exhaustis etiam animi uiribus in castra se recepit et in reliquum substitit transierant iam liberi patris terminos quorum monumenta lapides erant crebris interuallis dispositi arboresque procerae quarum stipites hedera contexerat sed macedonas ira longius prouexit quippe media fere nocte in castra redierunt multis interfectis pluribus captis equosque m et dccc abegere ceciderunt autem macedonum equites lx pedites c fere m saucii fuerunt haec expeditio deficientem magna ex parte asiam fama tam opportunae uictoriae domuit inuictos scythas esse crediderant quibus fractis nullam gentem macedonum armis parem fore confitebantur itaque sacae misere legatos qui pollicerentur gentem imperata facturam mouerat eos regis non uirtus magis quam clementia in deuictos scythas quippe captiuos omnes sine pretio remiserat ut fidem faceret sibi cum ferocissimis gentium de fortitudine non de ira fuisse certamen benigne igitur exceptis sacarum legatis comitem euxenippon dedit adhuc admodum iuuenem aetatis flore conciliatum sibi qui cum specie corporis aequaret hephaestionem ei lepore haud sane uirili par non erat ipse cratero cum maiore parte exercitus modicis itineribus sequi iusso ad maracanda urbem inde spitamenes conperto eius aduentu bactra perfugerat itaque quadriduo rex longum itineris spatium emensus peruenerat in eum locum in quo menedemo duce duo milia peditum et ccc equites amiserat horum ossa tumulo contegi iussit et inferias more patrio dedit iam craterus cum phalange subsequi iussus ad regem peruenerat itaque ut omnes qui defecerant pariter belli clade premerentur copias diuidit urique agros et interfici puberes iussit x sogdiana regio maiore ex parte deserta est octingenta fere stadia in latitudinem uastae solitudines tenent ingens spatium rectae regionis est per quam amnispolytimetum uocant incolaefertur torrentem eum ripae in tenuem alueum cogunt deinde cauerna accipit et sub terram rapit cursus absconditi indicium est aquae meantis sonus cum ipsum solum sub quo tantus amnis fluit ne modico quidem resudet humore ex captiuis sogdianorum ad regem xxx nobilissimi corporum robore eximio perducti erant qui ut per interpretem cognouerunt iussu regis ipsos ad supplicium trahi carmen laetantium modo canere tripudiisque et lasciuiori corporis motu gaudium quoddam animi ostentare coeperunt admiratus est rex tanta magnitudine animi oppetere mortem reuocari eos iussit causam tam effusae laetitiae cum supplicium ante oculos haberent requirens illi si ab alio occiderentur tristes morituros fuisse respondent nunc a tanto rege uictore omnium gentium maioribus suis redditos honestam mortem quam fortes uiri uoto quoque expeterent carminibus sui moris laetitiaque celebrare tum rex admiratus magnitudinem animi quaero inquit an uiuere uelitis non inimici mihi cuius beneficio uicturi estis illi nunquam se inimicos ei sed bello lacessitos se inimicos hosti fuisse respondent si quis ipsos beneficio quam iniuria experiri maluisset certaturos fuisse ne uincerentur officio interrogantique quo pignore fidem obligaturi essent uitam quam acciperent pignori futuram esse dixerunt reddituros quandoque repetisset nec promissum fefellerunt nam qui remissi domos erant fide continuere populares quattuor inter custodes corporis retenti nulli macedonum in regem caritate cesserunt in sogdianis peucolao cum iii milibus peditumneque enim maiore praesidio indigebatrelicto bactra peruenit inde bessum ecbatana duci iussit interfecto dareo poenas capite persoluturum isdem fere diebus ptolomaeus et maenidas peditum iiii milia et equites m adduxerunt mercede militaturos asander quoque ex lycia cum pari numero peditum et d equitibus uenit totidem ex syria asclepiodorum sequebantur antipater graecorum viii milia in quis dc equites erant miserat itaque exercitu aucto ad ea quae defectione turbata erant conponenda processit interfectisque consternationis auctoribus quarto die ad flumen oxum peruentum est hic quia limum uehit turbidus semper insalubris est potui