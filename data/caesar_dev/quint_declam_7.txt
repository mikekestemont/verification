amet maritus uxorem qui sibi uidetur filium iam perdidisse facillimum est de caeco parricidium credere cum hucusque erraueris ut inquireres uolo scire iudices quid fecerit homo senex qui parricidam filium sciat non culleum parat non illud porrigit uenenum non saltem abdicatione dimittit testamentum tantummodo mutat et parricida sola paupertate punitur rogo quis praecipitat urget adeone non potest fieri idem postero die grauius hoc faciet pater si non praestiterit uxori quid quod hoc ipsum tam placide tam quiete facit quasi captet imponere quid dicitis miserorum parentum affectus exheredaturus filium pater non aduocat propinquos non contrahit amicos nullis lacrimis tabulae nulla uociferatione complentur nescis senex quanta tibi opus sit ratione tabularum exheredas miserabilem parricidam non est iudices quod putetis ideo nullum adiectum ad exheredationem iuuenis elogium quia de scelere constaret nemo umquam ideo non obiecit filio parricidium quia crederetur per fidem iudices duorum inter quos de scelere quaeritur aestimemus mutato testamento proximam noctem iuuenis seu innocens seu parricida est adhuc in suo silentio stupet nec facile dixerim unde maior trepidatio si alienum tenuit an suum uenenum nouerca rem inter manus habet anxiam trepidam nihil est difficilius quam differre gaudium quod scias te non mereri et filio se esse praelatam non est longa persuasio expectat nunc ut iuuenis agat causam postero die ut credulum senem propinqui ut ciuitas uniuersa castiget et se nouerca sensit unius tantum noctis heredem non creditur testamento hominis qui eadem nocte qua filium exheredauit occiditur tractemus nunc iudices ipsius sceleris comparationem caecus ignorat ubi iaceat senex an iam quiescat et quam difficile est ut credat illum qui modo de parricidio suspicatus est dormire patrem tu sentis quando senem uicerit lassitudo curarum caeco quis renuntiat quod diei noctisue secretum aut sitis pariter an una quiescentium fores uallauerit cura seruorum tu facere potes occasionem uxor et domina caeco fortassis ad aliud limen errandum est tibi hoc solum restat ut ferias caecus necesse est quietem patris ipsa corporum electione confundat tu iugulum tu potes pertractare pectus dum amplecteris nobis iterum casus rursus reditus incerta temptanda sunt tibi restat ut statim membra conponas ut quiescas non sufficiunt facinus facturo solae cogitationes et uix tam multa pariter sciretis oculi per fidem iudices ab utro credibilius est occisum senem a nouerca quae prospexit ut et alius possit esse suspectus an a iuuene cuius inuidia periturus est etiam ut illum alius occidat intuemini per fidem iudices procedentem parricidam quos non ista uestigia frangant rumpantque somnos uestigia dura semper errantium quae non ualent suspensis praetemptatisque gressibus librare corpus et quia diu sunt incerta nutantia necesse est grauius premant solum cui crediderunt quanto ex hoc plus accipiat necesse est illa nocturni silentii quies quid quod ambulantis caeci nec manus cessant praemittuntur explorant et adesse se nuntiant illa per quae complexus ueniunt non sit in potestate caeci quin tanto se fateatur strepitu quicquid occurrit nequaquam potest euitare caecitas nisi offensa ut ambulare ut ingredi nocte possimus dies facit quam multa deinde supersunt postquam ad patrem peruentum est exploretur necesse es pariter iacentium prima diuersitas uultus ora tractentur detrahantur uelamenta corporibus quaeratur uulneri locus ita ex duobus neutrum excitat grauior semper dexterae tractatus errantis paulatim deinde admouendus est pectori mucro et ne qua confundatur ignorantia nimium liber ictus praecedat oportet gladium manus unde tantum uirium caeco ut in uno statim ictu mors tota peragatur incertum uulnus sit necesse est cuius impetum non regitis oculi nec possis custodire destinatum ferro locum dum ad colligendum uulneris pondus dexterae redire permittitur utrum deinde iuuenis post uulnus unum continuo fugit et quemadmodum scit an facinus expleuerit an potius expectat ut de parricidio cadaueri credat ecce iterum per eadem incerta redeundum est omnia rursus periculose temptanda quae uenienti fidem uestram iudices ut nobis prosit argumentum criminis nostri caecus si nec uenire nec reuerti sine strepitu potest neque sic occidere potuit ut deciperet nouercam te te hoc loco mulier interrogo quae tam grauis quies ut te mors tam uicina non excitet paruulis noctium turbamur offensis excitant nos exigui plerumque motus uox incerta longinqua et aliquando ipsum silentium illorum sane iuxta te suprema non sentias quos senectus languoresque dissoluunt hominis qui ferro occiditur tumultuatur exitus et similis est repugnanti quid quod necesse est nulla mors inquietior sit quam quae statim tota est nam quod dormiens occisus est non est quod sic aestimetis tamquam per illam quietem transierit in mortem sit aliquid necesse est inter soporem mortemque medium nec potest iungi tanta diuersitas cum sit somnus ipse pars uitae non multum interest quietem nostram ratio uitae rumpat an mortis hominem qui dormiens occiditur ipsa mors excitat sane non habuerit supremam uocem habet utique palpitationes habet motus et quicquid totus lectulus sciat ecquando mulier seni tuo blandius inplicita iacuisti sicine dormis quae modo turbasti totam domum cuius priuignus parricida miser est maritus en ecce uitalibus ruptis in amplexus tuos effunditur cruor et fugiens per uulnus anima agit ante se anhelitus agit crebra suspiria en iterum largus ille sanguis circa tuos duratur artus stringeris deficientium rigore membrorum non moueris non expauescis sed dormis per tot diuersitates non relinquitur quid aliud simulare possit mulier cui necesse est iuxta eum inueniri quem occidit non est iudices quod incredibile putetis ut quis perferat dormientis simulationem nihil est quod facilius humana calliditas possit imitari sic quidam cadauerum expressere pallorem et contra uerbera experimenta telorum mortium pertulere patientiam quanto facilius simulare rem cuius imitationi sufficit clusisse lumina laxasse membra dedisse suspiriis modum et anhelitus neglegenter egisse inter dormientem simulantemque non est nisi conscientia nam quod ad tot uestigia tot manus tot proclamationes in eodem tenore durauit nolite mirari facilius excites dormientem et haec est omnium natura rerum ne quid diutius perferas quam quod imitaris simulare somnum habet et hanc facilitatem quod uidetur similis excitato qui deprehensus est quid hoc esse uis mulier quod te non excitat res qua domus tota turbatur illam seruilis neglegentiae quietem illos sine curis sine adfectibus somnos illos qui non statim promo timore prosiliunt fragor noctis agitauit quantus deinde fremitus discurrentium tota domo prima sunt euigilantium praesidia clamores nec potest quieta res esse noctis auxilium minore strepitu commota es cum excitareris