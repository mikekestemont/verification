alligatus sum sed tamen miser magis queror quod solutus sum indigna est impietas in suos quae quanta uersetur in hoc iudicio uidetis sed mihi hoc quoque querendum est quod me et uxor nimium dilexit et filius quid ego putarem in rerum natura posse reperiri quod orbitate acerbius uideretur non contingit mihi quod ceteris miserrimum est filium efferre parum est quod iuueni singularis exempli causa mortis fui et tam pretiosa redemptus anima senex ominosus morte filii mei uiuo parum est quod mihi luctum meum fluctus nuntiarunt et aliud agenti patri subito ad litus orbitas appulsa est quod miserum iuuenem toto iactatum mari etiam si nemo interpellasset sero sepelirem adhuc supremo prohibeor officio et ne quid solacii contingat perdo etiam maris misericordiam inicit errantem corpori manum mulier et piratis et tempestate crudelior atque ut accedat dolori meo cumulus quae hoc facit uxor mea est ne quis tamen erret ignotus non est filii mei nouerca sed mater o facinus o cladibus nostris mutata natura mater ignem ultimum filio negat et mulier quae maritum quoque suum debilitata desiderat quis hoc de ista credat filium non flet funditus euersa fulmen hoc clademque non sentit comparet dolorem quanto minore causa excaecata est huius iudices poenae ab ipsa morte repetitae crimen ego sum ego et ablegaui filium meum et infamaui et ne non accedat grauissimi doloris comes paenitentia in illum mortiferum carcerem mersi quo fato parentes miser sortitus est ut illi uitam pater sepulturam mater auferret nam ut pietatem filii mei semel indicem patrem redemit si quod ego redierim uxor irascitur reddat rationem cur acceptis litteris meis fleuerit atquin miserrimus iuuenis quomodo magis temperare potuit officia lex parentibus in calamitate ferre opem iubebat uterque parens erat calamitate deuinctus unus autem succurrere utrique non poterat inuenit tamen ingeniosa pietas et utrique subuenit dispendio sui ipse uenit ad patrem me remisit ad matrem hoc si defendendum est agnosco partis meas causam planctibus agam flere enim certe per legem licet alioquin diu laudare non expedit diligenter defendere contrarium est actioni nostrae ut impetremus funus moramur dum nos litigamus dum circa cadauer nostrum orbi rixamur dum agitur causa defuncti dum sepulcro lege praescribitur dum dantur legitima dicentibus tempora putrescit interim corpus nec tutum in sicco iacet cadauer ab incursu auium ferarumque tantum miserantium corona custodit conuenerunt etiam alieni parentes totus in spectaculum populus effusus est et ignoto quoque corpori publica humanitas quasi quasdam fecit exequias deflent omnes homines dolent plurimorum tamen illa uox est iuuenis insepultus iacet miser nec patrem habet fortasse nec matrem iam hominis figuram uetustas paene consumpsit iam lenta tabes in terram defluxit iam soluta cute ossa nudantur quamlibet duraueris animo non ferres tamen ista si uideres sed audire certe potes ille est filius noster cuius spes ipsas amauimus quem apud omnia templa et surdos uotis deos superstitem precati sumus a quo sepeliri optauimus ille amabilis infans ille blandus puer ille iuuenis etiam ante hoc crimen piissimus ille dum par fortuna parentium fuit propensus in amorem tui mentior nisi cum peregrinatio mea nos diduceret maluit esse cum matre me per omnia maria uolitantem ut plus filio relinquerem circumuenit saeuius ipso mari latrocinium describam nunc ego pendentem fluctibus carcerem et catenas macie mea laxatas et detritam lateribus meis consciam malorum carinam et obrutam perennibus tenebris feralis loci cruentam caecitatem ista uero si quid pudoris habeo tacenda sunt alioquin quis mihi ignoscet quod uicarium accepi etiam scripsisse paenitet o litterae fletibus tremulae o parum alligatae manus o dolenda uxoris oculis epistola cur indicaui cur scripsi quod uxor ac filius ultimum legerent ut incertum sit utrum me carius redimant an lugeant cognita clade rarissimi uxor exempli et prorsus talis filii mater totos effleuit oculos fontemque illum perennium lacrimarum tantum caecitas clusit si non tenuisset filium uicerat continuos inde planctus incredibilis maestitia assidua lamentatio fuit iuuenem nescio in me magis an in te futurum impium si non redemisset quem tu sic desiderabas ergo profectionem apparat ut quoniam reddere matri non poterat oculos redderet uirum oculis cariorem sed uidelicet est quaedam ultima calamitatium rabies et nouissime in furorem uota ipsa uertuntur retinuit iuuenem et epistolis meis legem opposuit o uanae figurationes et pectora hominum alto errore confusa nemo illam non putabat timere de filio itaque iuuenis quod ad solacium pertinere credidit commendauit amicis custodiam matris substituit uici curae suae propinquos neque enim aliter usque ad reditum meum caeca uixisset quicquid humana ratio ualet contulit si potuisset redimere oculos matris qua pietate fuit uicarios suos dedisset ipse profectus est solo comitatus animo nec se putauit ire sine pretio quamuis ad piratas ferret inanis manus dicat aliquis adeo domi nihil reliqueras adeo longa aetate sic uixeras ut ne pretium quidem tui paraueris si hoc ita esset testor deos de redemptione litteras non misissem fuit unde redimi possem iudices fuit sed illud totum filius matri reliquit nauigat ergo per horridos fluctus et gementia litora et spumantes scopulos et quacumque miser relatus est inauspicatum metiens iter prorsus ominose retentus peruersis etiam uotis qui optaret alligari a piratis quos uitare quoque miserum est quaerit haec omnia impius ille filius propter parentes quod non praestitisset frater fratri non uxor uiro quid differimus ultra non pater filio dii immortales caeli maris inferorum praesides uni mihi adhuc omnes male experti uos tamen solos habeo testes quam inuitus redemptus sim miserum me perit qui sciebat nam ut primum peruenit iuuenis ad piratas adferens redemptionis meae se pretium e ferali nauicula auidus exiluit uicarias oblaturus manus strauit se ad genua singulorum et ut cupiditas fecerat blandum obsecrauit omnibus precibus miserabili planctu et lacrimis paene maternis nemo umquam sic ut solueretur rogauit nec sane difficile fuit impetrare a piratis captiuitatem maior illi pugna mecum fuit non dignum illud spectaculum latronibus erat cum pater filiusque de uinculis contenderent et sibi quisque carcerem uindicaret ego iam usu defendebam meum et in his annis iam maturam mortem asserebam at ille contra ego te in calamitate deseram ego alligatum relinquam et quomodo ad matrem redibo quae misera desiderio tui dies noctesque fletibus iungit quae uiuere sine te non potest non dicebat tamen omnia et cum adsiduos planctus et