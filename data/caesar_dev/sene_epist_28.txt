quid suadeam circumspicere nam tu quoque qui consulis diu an consuleres cogitasti quanto magis hoc mihi faciendum est cum longiore mora opus sit ut soluas quaestionem quam ut proponas utique cum aliud tibi expediat aliud mihi iterum ego tamquam epicureus loquor mihi uero idem expedit quod tibi aut non sum amicus nisi quidquid agitur ad te pertinens meum est consortium rerum omnium inter nos facit amicitia nec secundi quicquam singulis est nec aduersi in commune uiuitur nec potest quisquam beate degere qui se tantum intuetur qui omnia ad utilitates suas conuertit alteri uiuas oportet si uis tibi uiuere haec societas diligenter et sancte obseruata quae nos homines hominibus miscet et iudicat aliquod esse commune ius generis humani plurimum ad illam quoque de qua loquebar interiorem societatem amicitiae colendam proficit omnia enim cum amico communia habebit qui multa cum homine hoc lucili uirorum optime mihi ab istis subtilibus praecipi malo quid amico praestare debeam quid homini quam quot modis amicus dicatur et homo quam multa significet in diuersum ecce sapientia et stultitia discedunt cui accedo in utram ire partem iubes illi homo pro amico est huic amicus non est pro homine ille amicum sibi parat hic se amico tu mihi uerba distorques et sillabas digeris scilicet nisi interrogationes uaferrimas struxero et conclusione falsa a uero nascens mendacium adstrinxero non potero a fugiendis petenda secernere pudet me in re tam seria senes ludimus uale mus sillaba est mus autem caseum rodit sillaba ergo caseum rodit puta nunc me istuc non posse soluere quod mihi ex ista inscientia periculum imminet quod incommodum sine dubio uerendum est ne quando in muscipulo sillabas capiam aut ne quando si neglegentior fuero caseum liber comedat nisi forte illa acutior est collectio mus sillaba est sillaba autem caseum non rodit mus ergo caseum non rodit o pueriles ineptias in hoc supercilia subduximus in hoc barbam demisimus hoc est quod tristes docemus et pallidi uis scire quid philosophia promittat generi humano consilium alium mors uocat alium paupertas urit alium diuitiae uel alienae torquent uel suae ille malam fortunam horret hic se felicitati suae subducere cupit hunc homines male habent illum dii quid mihi lusoria ista componis non est iocandi locus ad miseros aduocatus es opem laturum te naufragis captis aegris egentibus intentae securi subiectum praestantibus caput pollicitus es quo diuerteris quid agis hic cum quo ludis timet succurre quidquid laqueti respondentium poenis omnes undique ad te manus tendunt perditae uitae perituraeque auxilium aliquod implorant in te spes opesque sunt rogant ut ex tanta illos uolutatione extrahas ut disiectis et errantibus clarum ueritatis lumen ostendas dic quid natura necessarium fecerit quid superuacuum quam faciles leges posuerit quam iucunda sit uita quam expedita illas sequentibus quam acerba et implicita eorum qui opinioni plus quam naturae crediderunt si prius docueris quam partem eorum leuatura sint quid istorum cupiditates demit quid temperat utinam tantum non prodessent nocent hoc tibi cum uoles manifestissimum faciam comminui et debilitari generosam indolem in istas argutias coniectam pudet dicere contra fortunam militaturis quae porrigant tela quemadmodum illos subornent hac ad summum bonum itur per istud philosophiae siue niue et turpes infamesque etiam ad album sedentibus exceptiones quid enim aliud agitis cum eum quem interrogatis scientes in fraudem inducitis quam ut formula cecidisse uideatur sed quemadmodum illos praetor sic hos philosophia in integrum restituit quid disceditis ab ingentibus promissis et grandia locuti effecturos uos ut non magis auri fulgor quam gladii praestringat oculos meos ut ingenti constantia et quod omnes optant et quod omnes timent calcem ad grammaticorum elementa descenditis quid dicitis sic itur ad astra hoc enim est quod mihi philosophia promittit ut parem deo faciat ad hoc inuitatus sum ad hoc ueni fidem praesta quantum potes ergo mi lucili reduc te ab istis exceptionibus et praescriptionibus philosophorum aperta decent et simplicia bonitatem etiam si multum superesset aetatis parce dispensandum erat ut sufficeret necessariis nunc quae dementia est superuacua discere in tanta temporis egestate uale xlix est quidem mi lucili supinus et neglegens qui in amici memoriam ab aliqua regione admonitus reducitur tamen repositum in animo nostro desiderium loca interdum familiaria euocant nec exstinctam memoriam reddunt sed quiescentem irritant sicut dolorem lugentium etiam si mitigatus est tempore aut seruulus familiaris amisso aut uestis aut domus renouat ecce campania et maxime neapolis ac pompeiorum tuorum conspectus incredibile est quam recens desiderium tui fecerint totus mihi in oculis es cum maxime a te discedo uideo lacrimas combibentem et affectibus tuis inter ipsam coercitionem exeuntibus non satis resistentem modo amisisse te uideor quid enim non modo est si recorderis modo apud sotionem philosophum puer sedi modo causas agere coepi modo desii uelle agere modo desii posse infinita est uelocitas temporis quae magis apparet respicientibus nam ad praesentia intentos fallit adeo praecipitis fugae transitus lenis est causam huius rei quaeris quidquid temporis transit eodem loco est pariter aspicitur una iacet omnia in idem profundum cadunt et alioqui non possunt longa interualla esse in ea re quae tota breuis est punctum est quod uiuimus et adhuc puncto minus sed et hoc minimum specie quadam longioris spatii natura derisit aliud ex hoc infantiam fecit aliud pueritiam aliud adulescentiam aliud inclinationem quandam ab adulescentia ad senectutem aliud ipsam senectutem in quam angusto quodam quot gradus posuit modo te prosecutus sum et tamen hoc modo aetatis nostrae bona portio est cuius breuitatem aliquando defecturam cogitemus non solebat mihi tam uelox tempus uideri nunc incredibilis cursus apparet siue quia admoueri lineas sentio siue quia attendere coepi et computare damnum meum eo magis itaque indignor aliquos ex hoc tempore quod sufficere ne ad necessaria quidem potest etiam si custoditum diligentissime fuerit in superuacua maiorem partem erogare negat cicero si duplicetur sibi aetas habiturum se tempus quo legat liricos eodem loco pono dialecticos tristius inepti sunt illi ex professo lasciuiunt hi agere ipsos aliquid existimant nec ego nego prospicienda ista sed prospicienda tantum et a limine salutanda in hoc unum ne uerba nobis dentur et aliquid esse in illis magni ac secreti boni iudicemus quid te torques et maceras in ea quaestione quam subtilius est contempsisse quam soluere securi