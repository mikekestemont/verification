magno mihi constat cum me moui lassus sum hic autem est exercitationis etiam fortissimis finis progimnastas meos quaeris unus mihi sufficit pharius puer ut scis amabilis sed mutabitur iam aliquem teneriorem quaero hic quidem ait nos eandem crisin habere quia utrique dentes cadunt sed iam uix illum adsequor currentem et intra paucissimos dies non potero uide quid exercitatio cotidiana proficiat cito magnum interuallum fit inter duos in diuersum euntes eodem tempore ille ascendit ego descendo nec ignoras quanto ex his uelocius alterum fiat mentitus sum iam enim aetas nostra non descendit sed cadit quomodo tamen hodiernum certamen nobis cesserit quaeris quod raro cursoribus euenit hieran fecimus ab hac fatigatione magis quam exercitatione in frigidam descendi hoc apud me uocatur parum calda ille tantus psichrolutes qui kalendis ianuariis euripum salutabam qui anno nouo quemadmodum legere scribere dicere aliquid sic auspicabar in uirginem desilire primum ad tiberim transtuli castra deinde ad hoc solium quod cum fortissimus sum et omnia bona fide fiunt sol temperat non multum mihi ad balneum superest panis deinde siccus et sine mensa prandium post quod non sunt lauandae manus dormio minimum consuetudinem meam nosti breuissimo somno utor et quasi interiungo satis est mihi uigilare desisse aliquando dormisse me scio aliquando suspicor ecce circensium obstrepit clamor subita aliqua et uniuersa uoce feriuntur aures meae nec cogitationem meam excutiunt ne interrumpunt quidem fremitum patientissime fero multae uoces et in unum confusae pro fluctu mihi sunt aut uento siluam uerberante et ceteris sine intellectu sonantibus quid ergo est nunc cui animum adiecerim dicam superest ex hesterno mihi cogitatio quid sibi uoluerint prudentissimi uiri qui rerum maximarum probationes leuissimas et perplexas fecerint quae ut sint uerae tamen mendacio similes sunt uult nos ab ebrietate deterrere zenon uir maximus huius sectae fortissimae ac sanctissimae conditor audi ergo quemadmodum colligat uirum bonum non futurum ebrium ebrio secretum sermonem nemo committit uiro autem bono committit ergo uir bonus ebrius non erit quemadmodum opposita interrogatione simili derideatur adtende satis enim est unam ponere ex multis dormienti nemo secretum sermonem committit uiro autem bono committit uir bonus ergo non dormit quo uno modo potest posidonius zenonis nostri causam agit sed ne sic quidem ut existimo agi potest ait enim ebrium duobus modis dici altero cum aliquis uino grauis est et inpos sui altero si solet ebrius fieri et huic obnoxius uitio est hunc a zenone dici qui soleat fieri ebrius non qui sit huic autem neminem commissurum arcana quae per uinum eloqui possit quod est falsum prima enim illa interrogatio conplectitur eum qui est ebrius non eum qui futurus est plurimum enim interesse concedes et inter ebrium et ebriosum potest et qui ebrius est tunc primum esse nec habere hoc uitium et qui ebriosus est saepe extra ebrietatem esse itaque id intellego quod significari uerbo isto solet praesertim cum ab homine diligentiam professo ponatur et uerba examinante adice nunc quod si hoc intellexit zenon et nos intellegere noluit ambiguitate uerbi quaesiit locum fraudi quod faciendum non est ubi ueritas quaeritur sed sane hoc senserit quod sequitur falsum est ei qui soleat ebrius fieri non committi sermonem secretum cogita enim quam multis militibus non semper sobriis et imperator et tribunus et centurio tacenda mandauerint de illa c caesaris caede illius dico qui superato pompeio rem publicam tenuit tam creditum est tillio cimbro quam c cassio cassius tota uita aquam bibit tillius cimber et nimius erat in uino et scordalus in hanc rem iocatus est ipse ego inquit quemquam feram qui uinum ferre non possum sibi quisque nunc nominet eos quibus scit et uinum male credi et sermonem bene unum tamen exemplum quod occurrit mihi referam ne intercidat instruenda est enim uita exemplis inlustribus nec semper confugiamus ad uetera l piso urbis custos ebrius ex quo semel factus est fuit maiorem noctis partem in conuiuio exigebat usque in horam sextam fere dormiebat hoc eius erat matutinum officium tamen suum quo tutela urbis continebatur diligentissime administrauit huic et diuus augustus dedit secreta mandata cum illum praeponeret thraciae quam perdomuit et tiberius proficiscens in campaniam cum multa in urbe et suspecta relinqueret et inuisa puto quia bene illi cesserat pisonis ebrietas postea cossum fecit urbis praefectum uirum grauem moderatum sed mersum uino et madentem adeo ut ex senatu aliquando in quem e conuiuio uenerat oppressus inexcitabili somno tolleretur huic tamen tiberius multa sua manu scripsit quae committenda ne ministris quidem suis iudicabat nullum cosso aut priuatum secretum aut publicum elapsum est itaque declamationes istas de medio remoueamus non est animus in sua potestate ebrietate deuinctus quemadmodum musto dolia ipsa rumpuntur et omne quod in imo iacet in summam partem uis caloris eiectat sic uino exaestuante quidquid in imo iacet abditum effertur et prodit in medium onerati mero quemadmodum non continent cibum uino redundante ita ne secretum quidem quod suum alienumque est pariter effundunt sed quamuis hoc soleat accidere ita et illud solet ut cum iis quos sciamus libentius bibere de rebus necessariis deliberemus falsum ergo est hoc quod patrocinii loco ponitur ei qui soleat ebrius fieri non dari tacitum quanto satius est aperte accusare ebrietatem et uitia eius exponere quae etiam tolerabilis homo uitauerit nedum perfectus ac sapiens cui satis est sitim extinguere qui etiam si quando hortata est hilaritas aliena causa producta longius tamen citra ebrietatem resistit nam de illo uidebimus an sapientis animus nimio uino turbetur et faciat ebriis solita interim si hoc colligere uis uirum bonum non debere ebrium fieri cur sillogismis agis dic quam turpe sit plus sibi ingerere quam capiat et stomachi sui non nosse mensuram quam multa ebrii faciant quibus sobrii erubescant nihil aliud esse ebrietatem quam uoluntariam insaniam extende in plures dies illum ebrii habitum numquid de furore dubitabis nunc quoque non est minor sed breuior refer alexandri macedonis exemplum qui clitum carissimum sibi ac fidelissimum inter epulas transfodit et intellecto facinore mori uoluit certe debuit omne uitium ebrietas et incendit et detegit obstantem malis conatibus uerecundiam remouet plures enim pudore peccandi quam bona uoluntate prohibitis abstinent ubi possedit animum nimia uis uini quidquid mali latebat emergit non facit ebrietas uitia sed protrahit tunc