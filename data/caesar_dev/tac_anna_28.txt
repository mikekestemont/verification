qui neque seruatus in periculum rei publicae neque interfectus in exemplum ibit studia illi ut plena uaecordiae ita inania et fluxa sunt nec quicquam graue ac serium ex eo metuas qui suorum ipse flagitiorum proditor non uirorum animis sed muliercularum adrepit cedat tamen urbe et bonis amissis aqua et igni arceatur quod perinde censeo ac si lege maiestatis teneretur solus lepido rubellius blandus e consularibus adsensit ceteri sententiam agrippae secuti ductusque in carcerem priscus ac statim exanimatus id tiberius solitis sibi ambagibus apud senatum incusauit cum extolleret pietatem quamuis modicas principis iniurias acriter ulciscentium deprecare tam praecipitis uerborum poenas laudaret lepidum neque agrippam argueret igitur factum senatus consultum ne decreta patrum ante diem decimum ad aerarium deferrentur idque uitae spatium damnatis prorogaretur sed non senatui libertas ad paenitendum erat neque tiberius interiectu temporis mitigabatur c sulpicius d haterius consules sequuntur inturbidus externis rebus annus domi suspecta seueritate aduersum luxum qui immensum proruperat ad cuncta quis pecunia prodigitur sed alia sumptuum quamuis grauiora dissimulatis plerumque pretiis occultabantur uentris et ganeae paratus adsiduis sermonibus uulgati fecerant curam ne princeps antiquae parsimoniae durius aduerteret nam incipiente c bibulo ceteri quoque aediles disseruerant sperni sumptuariam legem uetitaque utensilium pretia augeri in dies nec mediocribus remediis sisti posse et consulti patres integrum id negotium ad principem distulerant sed tiberius saepe apud se pensitato an coerceri tam profusae cupidines possent num coercitio plus damni in rem publicam ferret quam indecorum adtrectare quod non obtineret uel retentum ignominiam et infamiam uirorum inlustrium posceret postremo litteras ad senatum composuit quarum sententia in hunc modum fuit ceteris forsitan in rebus patres conscripti magis expediat me coram interrogari et dicere quid e re publica censeam in hac relatione subtrahi oculos meos melius fuit ne denotantibus uobis ora ac metum singulorum qui pudendi luxus arguerentur ipse etiam uiderem eos ac uelut deprenderem quod si mecum ante uiri strenui aediles consilium habuissent nescio an suasurus fuerim omittere potius praeualida et adulta uitia quam hoc adsequi ut palam fieret quibus flagitiis impares essemus sed illi quidem officio functi sunt ut ceteros quoque magistratus sua munia implere uelim mihi autem neque honestum silere neque proloqui expeditum quia non aedilis aut praetoris aut consulis partis sustineo maius aliquid et excelsius a principe postulatur et cum recte factorum sibi quisque gratiam trahant unius inuidia ab omnibus peccatur quid enim primum prohibere et priscum ad morem recidere adgrediar uillarumne infinita spatia familiarum numerum et nationes argenti et auri pondus aeris tabularumque miracula promiscas uiris et feminis uestis atque illa feminarum propria quis lapidum causa pecuniae nostrae ad externas aut hostilis gentis transferuntur nec ignoro in conuiuiis et circulis incusari ista et modum posci set si quis legem sanciat poenas indicat idem illi ciuitatem uerti splendidissimo cuique exitium parari neminem criminis expertem clamitabunt atqui ne corporis quidem morbos ueteres et diu auctos nisi per dura et aspera coerceas corruptus simul et corruptor aeger et flagrans animus haud leuioribus remediis restinguendus est quam libidinibus ardescit tot a maioribus repertae leges tot quas diuus augustus tulit illae obliuione hae quod flagitiosius est contemptu abolitae securiorem luxum fecere nam si uelis quod nondum uetitum est timeas ne uetere at si prohibita impune transcenderis neque metus ultra neque pudor est cur ergo olim parsimonia pollebat quia sibi quisque moderabatur quia unius urbis ciues eramus ne inritamenta quidem eadem intra italiam dominantibus externis uictoriis aliena ciuilibus etiam nostra consumere didicimus quantulum istud est de quo aediles admonent quam si cetera respicias in leui habendum at hercule nemo refert quod italia externae opis indiget quod uita populi romani per incerta maris et tempestatum cotidie uoluitur ac nisi prouinciarum copiae et dominis et seruitiis et agris subuenerint nostra nos scilicet nemora nostraeque uillae tuebuntur hanc patres conscripti curam sustinet princeps haec omissa funditus rem publicam trahet reliquis intra animum medendum est nos pudor pauperes necessitas diuites satias in melius mutet aut si quis ex magistratibus tantam industriam ac seueritatem pollicetur ut ire obuiam queat hunc ego et laudo et exonerari laborum meorum partem fateor sin accusare uitia uolunt dein cum gloriam eius rei adepti sunt simultates faciunt ac mihi relinquunt credite patres conscripti me quoque non esse offensionum auidum quas cum grauis et plerumque iniquas pro re publica suscipiam inanis et inritas neque mihi aut uobis usui futuras iure deprecor auditis caesaris litteris remissa aedilibus talis cura luxusque mensae a fine actiaci belli ad ea arma quis seruius galba rerum adeptus est per annos centum profusis sumptibus exerciti paulatim exoleuere causas eius mutationis quaerere libet dites olim familiae nobilium aut claritudine insignes studio magnificentiae prolabebantur nam etiam tum plebem socios regna colere et coli licitum ut quisque opibus domo paratu speciosus per nomen et clientelas inlustrior habebatur postquam caedibus saeuitum et magnitudo famae exitio erat ceteri ad sapientiora conuertere simul noui homines e municipiis et coloniis atque etiam prouinciis in senatum crebro adsumpti domesticam parsimoniam intulerunt et quamquam fortuna uel industria plerique pecuniosam ad senectam peruenirent mansit tamen prior animus sed praecipuus adstricti moris auctor uespasianus fuit antiquo ipse cultu uictuque obsequium inde in principem et aemulandi amor ualidior quam poena ex legibus et metus nisi forte rebus cunctis inest quidam uelut orbis ut quem ad modum temporum uices ita morum uertantur nec omnia apud priores meliora sed nostra quoque aetas multa laudis et artium imitanda posteris tulit uerum haec nobis in maiores certamina ex honesto maneant tiberius fama moderationis parta quod ingruentis accusatores represserat mittit litteras ad senatum quis potestatem tribuniciam druso petebat id summi fastigii uocabulum augustus repperit ne regis aut dictatoris nomen adsumeret ac tamen appellatione aliqua cetera imperia praemineret marcum deinde agrippam socum eius potestatis quo defuncto tiberium neronem delegit ne successor in incerto foret sic cohiberi prauas aliorum spes rebatur simul modestiae neronis et suae magnitudini fidebat quo tunc exemplo tiberius drusum summae rei admouit cum incolumi germanico integrum inter duos iudicium tenuisset sed principio litterarum ueneratus deos ut consilia sua rei publicae prosperarent modica de moribus adulescentis neque in falsum aucta rettulit esse illi coniugem et tres liberos eamque aetatem qua ipse quondam a diuo augusto ad capessendum hoc