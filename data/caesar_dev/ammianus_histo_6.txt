commagena nunc euphratensis clementer adsurgit hierapoli uetere nino et samosata ciuitatibus amplis inlustris dein syria per speciosam interpatet diffusa planitiem hanc nobilitat antiochia mundo cognita ciuitas cui non certauerit alia aduecticiis ita adfluere copiis et internis et laodicia et apamia itidemque seleucia iam inde a primis auspiciis florentissimae post hanc adclinis libano monti phoenice regio plena gratiarum et uenustatis urbibus decorata magnis et pulchris in quibus amoenitate celebritateque nominum tyros excellit sidon et berytus isdemque pares emissa et damascus saeculis condita priscis has autem prouincias quas orontes ambiens amnis imosque pedes cassii montis illius celsi praetermeans funditur in parthenium mare gnaeus pompeius superato tigrane regnis armeniorum abstractas dicioni romanae coniunxit ultima syriarum est palaestina per interualla magna protenta cultis abundans terris et nitidis et ciuitates habens quasdam egregias nullam nulli cedentem sed sibi uicissim uelut ad perpendiculum aemulas caesaream quam ad honorem octauiani principis exaedificauit herodes et eleutheropolim et neapolim itidemque ascalonem gazam aeuo superiore exstructas in his tractibus nauigerum nusquam uisitur flumen sed in locis plurimis aquae suapte natura calentes emergunt ad usus aptae multiplicium medelarum uerum has quoque regiones pari sorte pompeius iudaeis domitis et hierosolymis captis in prouinciae speciem delata iuris dictione formauit huic arabia est conserta ex alio latere nabataeis contigua opima uarietate conmerciorum castrisque oppleta ualidis et castellis quae ad repellendos gentium uicinarum excursus sollicitudo peruigil ueterum per oportunos saltus erexit et cautos haec quoque ciuitates habet inter oppida quaedam ingentes bostram et gerasam atque philadelphiam murorum firmitate cautissimas hanc prouinciae inposito nomine rectoreque adtributo obtemperare legibus nostris traianus conpulit imperator incolarum tumore saepe contunso cum glorioso marte mediam urgeret et parthos cyprum itidem insulam procul a continenti discretam et portuosam inter municipia crebra urbes duae faciunt claram salamis et paphus altera iouis delubris altera veneris templo insignis tanta autem tamque multiplici fertilitate abundat rerum omnium eadem cyprus ut nullius externi indigens adminiculi indigenis uiribus a fundamento ipso carinae ad supremos usque carbasos aedificet onerariam nauem omnibusque armamentis instructam mari committat nec piget dicere auide magis hanc insulam populum romanum inuasisse quam iuste ptolomaeo enim rege foederato nobis et socio ob aerarii nostri angustias iusso sine ulla culpa proscribi ideoque hausto ueneno uoluntaria morte deleto et tributaria facta est et uelut hostiles eius exuuiae classi inpositae in urbem aduectae sunt per catonem nunc repetetur ordo gestorum ix inter has ruinarum uarietates a nisibi quam tuebatur accitus vrsicinus cui nos obsecuturos iunxerat imperiale praeceptum dispicere litis exitialis certamina cogebatur abnuens et reclamans adulatorum oblatrantibus turmis bellicosus sane milesque semper et militum ductor sed forensibus iurgiis longe discretus qui metu sui discriminis anxius cum accusatores quaesitoresque subditiuos sibi consociatos ex isdem foueis cerneret emergentes quae clam palamue agitabantur occultis constantium litteris edocebat inplorans subsidia quorum metu tumor notissimus caesaris exhalaret sed cautela nimia in peiores haeserat plagas ut narrabimus postea aemulis consarcinantibus insidias graues apud constantium cetera medium principem sed siquid auribus eius huius modi quiuis infudisset ignotus acerbum et inplacabilem et in hoc causarum titulo dissimilem sui proinde die funestis interrogationibus praestituto imaginarius iudex equitum resedit magister adhibitis aliis iam quae essent agenda praedoctis et adsistebant hinc inde notarii quid quaesitum esset quidue responsum cursim ad caesarem perferentes cuius imperio truci stimulis reginae exsertantis aurem subinde per aulaeum nec diluere obiecta permissi nec defensi periere conplures primi igitur omnium statuuntur epigonus et eusebius ob nominum gentilitatem oppressi praediximus enim montium sub ipso uiuendi termino his uocabulis appellatos fabricarum culpasse tribunos ut adminicula futurae molitioni pollicitos et epigonus quidem amictu tenus philosophus ut apparuit prece frustra temptata sulcatis lateribus mortisque metu admoto turpi confessione cogitatorum socium quae nulla erant fuisse firmauit cum nec uidisset quicquam nec audisset penitus expers forensium rerum eusebius uero obiecta fidentius negans suspensus in eodem gradu constantiae stetit latrocinium illud esse non iudicium clamans cumque pertinacius ut legum gnarus accusatorem flagitaret atque sollemnia doctus id caesar libertatemque superbiam ratus tamquam obtrectatorem audacem excarnificari praecepit qui ita euisceratus ut cruciatibus membra deessent inplorans caelo iustitiam toruum renidens fundato pectore mansit inmobilis nec se incusare nec quemquam alium passus et tandem nec confessus nec confutatus cum abiecto consorte poenali est morte multatus et ducebatur intrepidus temporum iniquitati insultans imitatus zenonem illum ueterem stoicum qui ut mentiretur quaedam laceratus diutius auulsam sedibus linguam suam cum cruento sputamine in oculos interrogantis cyprii regis inpegit post haec indumentum regale quaerebatur et ministris fucandae purpurae tortis confessisque pectoralem tuniculam sine manicis textam maras nomine quidam inductus est ut appellant christiani diaconus cuius prolatae litterae scriptae graeco sermone ad tyrii textrini praepositum celerari speciem perurgebant quam autem non indicabant denique etiam idem ad usque discrimen uitae uexatus nihil fateri conpulsus est quaestione igitur per multiplices dilatata fortunas cum ambigerentur quaedam non nulla leuius actitata constaret post multorum clades apollinares ambo pater et filius in exilium acti cum ad locum crateras nomine peruenissent uillam scilicet suam quae ab antiochia uicensimo et quarto disiungitur lapide ut mandatum est fractis cruribus occiduntur post quorum necem nihilo lenius ferociens gallus ut leo cadaueribus pastus multa huius modi scrutabatur quae singula narrare non refert me professione modum quod euitandum est excedamus x haec dum oriens diu perferret caeli reserato tepore constantius consulatu suo septies et caesaris ter egressus arelate valentiam petit in gundomadum et vadomarium fratres alamannorum reges arma moturus quorum crebris excursibus uastabantur confines limitibus terrae gallorum dumque ibi diu moratur commeatus opperiens quorum translationem ex aquitania uerni imbres solito crebriores prohibebant auctique torrentes herculanus aduenit protector domesticus hermogenis ex magistro equitum filius apud constantinopolim ut supra rettulimus populari quondam turbela discerpti quo uerissime referente quae gallus egerat damnis super praeteritis maerens et futurorum timore suspensus angorem animi quam diu potuit emendabat miles tamen interea omnis apud cabillona collectus morarum inpatiens saeuiebat hoc inritatior quod nec subsidia uiuendi suppeterent alimentis nondum ex usu translatis unde rufinus ea tempestate praefectus praetorio ad discrimen trusus est ultimum ire enim ipse compellebatur ad militem quem exagitabat inopia simul et feritas et alioqui coalito more in ordinarias dignitates asperum semper et saeuum ut satisfaceret atque monstraret quam ob causam annonae conuectio sit impedita quod opera consulta cogitabatur astute