uetuit illi exhiberi negotium caesar et agellos in quibus uicinalis uia causa rixae ac litium fuerat militi suo donauit quid ergo non repeteret beneficium ab imperatore cuius memoriam multitudo rerum confuderat quem fortuna ingentes exercitus disponentem non patiebatur singulis militibus occurrere non est hoc repetere beneficium sed resumere bono loco positum et paratum ad quod tamen ut sumatur manus porrigenda est repetam itaque quia hoc aut ex magna necessitate facturus ero aut illius causa a quo repetam ti caesar inter initia dicenti cuidam meministi antequam plures notas familiaritatis ueteris proferret non memini inquit quid fuerim ab hoc quidni non esset repetendum beneficium optanda erat obliuio auersabatur omnium amicorum et aequalium notitiam et illam solam praesentem fortunam suam adspici illam solam cogitari ac narrari uolebat inquisitorem habebat ueterem amicum magis tempestiue repetendum est beneficium quam petendum adhibenda uerborum moderatio ut nec gratus possit offendi nec ingratus dissimulare tacendum erat et expectandum si inter sapientes uiueremus et tamen sapientibus quoque indicare melius fuisset quid rerum nostrarum status posceret deos quorum notitiam nulla res effugit rogamus et illos uota non exorant sed admonent dis quoque inquam homericus ille sacerdos adlegat officia et aras religiose cultas moneri uelle ac posse secunda uirtus est equus obsequens facile et parens huc illuc frenis leniter motis flectendus est paucis animus sui rector optimus proximi sunt qui admoniti in uiam redeunt his non est dux detrahendus opertis oculis inest acies sed sine usu quam lumen diei iis immissum ad ministeria sua euocat instrumenta cessant nisi illa in opus suum artifex mouit inest interim animis uoluntas bona sed torpet modo deliciis ac situ modo officii inscitia hanc utilem facere debemus nec irati relinquere in uitio sed ut magistri patienter ferre offensationes puerorum discentium memoriae labentis quae quemadmodum saepe subiecto uno aut altero uerbo ad contextum reddendae orationis adducta est sic ad referendam gratiam admonitione reuocanda est quaedam liberalis uirorum optime exercendi tantum ingenii causa quaeruntur et semper extra uitam iacent quaedam et dum quaeruntur oblectamento sunt et quaesita usui omnium tibi copiam faciam tu illa utcumque tibi uisum erit aut peragi iubeto aut ad explicandum ludorum ordinem induci quin his quoque si abire protinus iusseris non nihil actum erit nam etiam quae discere superuacuum est prodest cognoscere ex uultu igitur tuo pendebo prout ille suaserit mihi alia detinebo diutius alia expellam et capite agam an beneficium eripi posset quaesitum est quidam negant posse non enim res est sed actio quomodo aliud est munus aliud ipsa donatio aliud qui nauigat aliud nauigatio et quamuis in morbo aeger sit non tamen idem est aeger et morbus ita aliud est beneficium ipsum aliud quod ad unum quemque nostrum beneficio peruenit illud incorporale est irritum non fit materia uero eius huc et illuc iactatur et dominum mutat itaque eum eripis ipsa rerum natura reuocare quod dedit non potest beneficia sua interrumpit non rescindit qui moritur tamen uixit qui amisit oculos tamen uidit quae ad nos peruenerunt ne sint effici potest ne fuerint non potest pars autem beneficii et quidem certissima est quae fuit non numquam usu beneficii longiore prohibemur beneficium quidem ipsum non eraditur licet omnes in hoc uires suas natura aduocet retro illi agere se non licet potest eripi domus et pecunia et mancipium et quidquid est in quo haesit beneficii nomen ipsum uero stabile et immotum est nulla uis efficiet ne hic dederit ne ille acceperit egregie mihi uidetur m antonius apud rabirium poetam cum fortunam suam transeuntem alio uideat et sibi nihil relictum praeter ius mortis id quoque si cito occupauerit exclamare hoc habeo quodcumque dedi o quantum habere potuit si uoluisset hae sunt diuitiae certae in quacumque sortis humanae leuitate uno loco permansurae quae cum maiores fuerint hoc minorem habebunt inuidiam quid tamquam tuo parcis procurator es omnia ista quae uos tumidos et supra humana elatos obliuisci cogunt uestrae fragilitatis quae ferreis claustris custoditis armati quae ex alieno sanguine rapta uestro defenditis propter quae classes cruentaturas maria deducitis propter quae quassatis urbes ignari quantum telorum in auersos fortuna comparet propter quae ruptis totiens adfinitatis amicitiae collegii foederibus inter contendentes duos terrarum orbis elisus est non sunt uestra in depositi causa sunt iam iamque ad alium dominum spectantia aut hostis illa aut hostilis animi successor inuadet quaeris quomodo illa tua facias dona dando consule igitur rebus tuis et certam tibi earum atque inexpugnabilem possessionem para honestiores illas non solum tutiores facturus istud quod suspicis quo te diuitem ac potentem putas quam diu possides sub nomine sordido iacet domus est seruus est nummi sunt cum donasti beneficium est pateris inquit nos aliquando beneficium non debere ei a quo accepimus ergo ereptum est multa sunt propter quae beneficium debere desinimus non quia ablatum sed quia corruptum est aliquis reum me defendit sed uxorem meam per uim stupro uiolauit non abstulit beneficium sed opponendo illi parem iniuriam soluit me debito et si plus laesit quam ante profuerat non tantum gratia extinguitur sed ulciscendi querendique libertas fit ubi in comparatione beneficii praeponderauit iniuria ita non aufertur beneficium sed uincitur quid non tam duri quidam et tam scelerati patres sunt ut illos auersari et eiurare ius fasque sit numquid ergo illi abstulerunt quae dederant minime sed impietas sequentium temporum commendationem omnis prioris officii sustulit non beneficium tollitur sed beneficii gratia et efficitur non ne habeam sed ne debeam tamquam pecuniam aliquis mihi credidit sed domum meam incendit pensatum est creditum damno nec reddidi illi nec tamen debeo eodem modo et hic qui aliquid benigne aduersus me fecit aliquid liberaliter sed postea multa superbe contumeliose crudeliter eo me loco posuit ut proinde liber aduersus eum essem ac si nihil accepissem uim beneficiis suis attulit colonum suum non tenet quamuis tabellis manentibus qui segetem eius proculcauit qui succidit arbusta non quia recepit quod pepigerat sed quia ne reciperet effecit sic debitori suo creditor saepe damnatur ubi plus ex alia causa abstulit quam ex crediti petit non tantum inter creditorem et debitorem iudex sedet qui dicat pecuniam credidisti quid ergo est pecus abegisti seruum eius occidisti argentum quod non emeras possides aestimatione facta debitor discede qui creditor ueneras