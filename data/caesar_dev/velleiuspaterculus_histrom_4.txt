extra italiam colonia condita est de dertona ambigitur narbo autem martius in gallia porcio marcioque consulibus abhinc annos circiter centum quadraginta sex colonia deducta est post duodeuiginti annos in bagiennis eporedia mario sextum valerioque flacco consulibus neque facile memoriae mandauerim quae nisi militans post hoc tempus deducta sit cum haec particula operis uelut formam propositi excesserit quamquam intellego mihi in hac tam praecipiti festinatione quae me rotae proniue gurgitis ac uerticis modo nusquam patitur consistere paene magis necessaria praetereunda quam superuacua amplectenda nequeo tamen temperare mihi quin rem saepe agitatam animo meo neque ad liquidum ratione perductam signem stilo quis enim abunde mirari potest quod eminentissima cuiusque professionis ingenia in eandem formam et in idem artati temporis congruere spatium et quemadmodum clausa capso alioue saepto diuersi generis animalia nihilo minus separata alienis in unum quodque corpus congregantur ita cuiusque clari operis capacia ingenia in similitudine et temporum et profectuum semet ipsa ab aliis separauerunt una neque multorum annorum spatio diuisa aetas per diuini spiritus uiros aeschylum sophoclen euripiden inlustrauit tragoediam una priscam illam et ueterem sub cratino aristophaneque et eupolide comoediam ac nouam comicam menander aequalesque eius aetatis magis quam operis philemo ac diphilus et inuenere intra paucissimos annos neque imitandam reliquere philosophorum quoque ingenia socratico ore defluentia omnium quos pauco ante enumerauimus quanto post platonis aristotelisque mortem floruere spatio quid ante isocratem quid post eius auditores eorumque discipulos clarum in oratoribus fuit adeo quidem artatum angustiis temporum ut nemo memoria dignus alter ab altero uideri nequiuerint neque hoc in graecis quam in romanis euenit magis nam nisi aspera ac rudia repetas et inuenti laudanda nomine in accio circaque eum romana tragoedia est dulcesque latini leporis facetiae per caecilium terentiumgue et afranium subpari aetate nituerunt historicos etiam ut liuium quoque priorum aetati adstruas praeter catonem et quosdam ueteres et obscuros minus octoginta annis circumdatum aeuum tulit ut nec poetarum in antiquius citeriusue processit ubertas at oratio ac uis forensis perfectumque prosae eloquentiae decus ut idem separetur cato pace p crassi scipionisque et laelii et gracchorum et fannii et seruii galbae dixerim ita uniuersa sub principe operis sui erupit tullio ut delectari ante eum paucissimis mirari uero neminem possis nisi aut ab illo uisum aut qui illum uiderit hoc idem euenisse grammaticis plastis pictoribus scalptoribus quisquis temporum institerit notis reperiet eminentiam cuiusque operis artissimis temporum claustris circumdatam huius ergo recedentis in suum quodque saeculum ingeniorum similitudinis congregantisque se et in studium par et in emolumentum causas cum saepe requiro numquam reperio quas esse ueras confidam sed fortasse ueri similes inter quas has maxime alit aemulatio ingenia et nunc inuidia nunc adrmiratio imitationem accendit naturaque quod summo studio petitum est ascendit in summum difficilisque in perfecto mora est naturaliterque quod procedere non potest recedit et ut primo ad consequendos quos priores ducimus accendimur ita ubi aut praeteriri aut aequari eos posse desperauimus studium cum spe senescit et quod adsequi non potest sequi desinit et uelut occupatam relinquens materiam quaerit nouam praeteritoque eo in quo eminere non possumus aliquid in quo nitamur conquirimus sequiturque ut frequens ac mobilis transitus maximum perfecti operis impedimentum sit transit admiratio ab conditione temporum et ad urbium una urbs attica pluribus omnis eloquentiae quam uniuersa graecia operibus usque floruit adeo ut corpora gentis illius separata sint in alias ciuitates ingenia uero solis atheniensium muris clausa existimes neque hoc ego magis miratus sim quam neminem argiuum thebanum lacedaemonium oratorem aut dum uixit auctoritate aut post mortem memoria dignum existimatum quae urbes eximiae alias talium studiorum fuere steriles nisi thebas unum os pindari inluminaret nam alcmana lacones falso sibi uindicant potentiae romanorum prior scipio uiam aperuerat luxuriae posterior aperuit quippe remoto carthaginis metu sublataque imperii aemula non gradu sed praecipiti cursu a uirtute descitum ad uitia transcursum uetus disciplina deserta noua inducta in somnum a uigiliis ab armis ad uoluptates a negotiis in otium conuersa ciuitas tum scipio nasica in capitolio porticus tum quas praediximus metellus tum in circo cn octauius multo amoenissimam moliti sunt publicamque magnificentiam secuta priuata luxuria est triste deinde et contumeliosum bellum in hispania duce latronum viriatho secutum est quod ita uaria fortuna gestum est ut saepius romanorum gereretur aduersa sed interempto viriatho fraude magis quam uirtute seruilii caeponius numantinum grauius exarsit haec urbs numquam plura quam decem milia propriae iuuentutis armauit sed uel ferocia ingenii uel inscitia nostrorum ducum uel fortunae indulgentia cum alios duces tum pompeium magni nominis uirum ad turpissima deduxit foedera hic primus e pompeis consul fuit nec minus turpia ac detestabilia mancinum hostilium consulem sed pompeium gratia impunitum habuit mancinum uerecundia poenam non recusando perduxit huc ut per fetialis nudus ac post tergum religatis manibus dederetur hostibus quem illi recipere se negauerunt sicut quondam caudini fecerant dicentes publicam uiolationem fidei non debere unius lui sanguine inmanem deditio mancini ciuitatis mouit dissensionem quippe tiberius gracchus tiberii gracchi clarissimi atque eminentissimi uiri filius p africani ex filia nepos quo quaestore et auctore id foedus ictum erat nunc grauiter ferens aliquid a se pactum infirmari nunc similis uel iudicii uel poenae metuens discrimen tribunus plebis creatus uir alioqui uita innocentissimus ingenio florentissimus proposito sanctissimus tantis denique adornatus uirtutibus quantas perfecta et natura et industria mortalis condicio recipit p mucio scaeuola l calpurnio consulibus abhinc annos centum sexaginta duos desciuit a bonis pollicitusque toti italiae ciuitatem simul etiam promulgatis agrariis legibus omnibus statim concupiscentibus summa imis miscuit et in praeruptum atque anceps periculum adduxit rem publicam octauioque collegae pro bono publico stanti imperium abrogauit triumuiros agris diuidendis colonisque deducendis creauit se socerumque suum consularem appium et gaium fratrem admodum iuuenem tum p scipio nasica eius qui optimus uir a senatu iudicatus erat nepos eius qui censor porticus in capitolio fecerat filius pronepos autem cn scipionis celeberrimi uiri p africani patrui priuatusque et togatus cum esset consobrinus ti gracchi patriam cognationi praeferens et quidquid publice salutare non esset priuatim alienum existimans ob eas uirtutes primus omnium absens pontifex maximus factus est circumdata laeuo brachio togae lacinia ex superiore parte capitolii summis gradibus insistens hortatus est qui saluam uellent rem publicam se sequerentur tum optimates senatus atque