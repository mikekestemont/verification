timeo ne impediant multum autem nocet etiam qui moratur utique in tanta breuitate uitae quam breuiorem inconstantia facimus aliud eius subinde atque aliud facientes initium diducimus illam in particulas ac lancinamus propera ergo lucili carissime et cogita quantum additurus celeritati fueris si a tergo hostis instaret si equitem aduentare suspicareris ac fugientium premer uestigia fit hoc premeris accelera et euade perduc te in tutum et subinde considera quam pulchra res sit consummare uitam ante mortem deinde exspectare securum reliquam temporis sui partem nihil sibi in possessione beatae uitae positum quae beatior non fit si longior o quando illud uidebis tempus quo scies tempus ad te non pertinere quo tranquillus placidusque eris et crastini neglegens et in summa tui satietate uis scire quid sit quod faciat homines auidos futuri nemo sibi contigit optauerunt itaque tibi alia parentes tui sed ego contra omnium tibi eorum contemptum opto quorum illi copiam uota illorum multos compilant ut te locupletent quidquid ad te transferunt alicui detrahendum est opto tibi tui facultatem ut uagis cogitationibus agitata mens tandem resistat et certa sit ut placeat sibi et intellectis ueris bonis quae simul intellecta sunt possidentur aetatis adiectione non egeat ille demum necessitates supergressus est et exauctoratus ac liber qui uiuit uita peracta xxxiii desideras his quoque epistulis sicut prioribus adscribi aliquas uoces nostrorum procerum non fuerunt circa flosculos occupati totus contextus illorum uirilis est inaequalitatem scias esse ubi quae eminent notabilia sunt non est admirationi una arbor ubi in eandem altitudinem tota silua surrexit eiusmodi uocibus referta sunt carmina refertae historiae itaque nolo illas epicuri existimes esse publicae sunt et maxime nostrae sed in illo magis adnotantur quia rarae interim interueniunt quia inexspectatae quia mirum est fortiter aliquid dici ab homine mollitiam professo ita enim plerique iudicant apud me epicurus est et fortis licet manuleatus sit fortitudo et industria et ad bellum prompta mens tam in persas quam in alte cinctos cadit non est ergo quod exigas excerpta et repetita continuum est apud nostros quidquid apud alios excerpitur non habemus itaque ista ocliferia nec emptorem decipimus nihil inuenturum cum intrauerit praeter illa quae in fronte suspensa sunt ipsis permittimus unde uelint sumere exemplar iam puta nos uelle singulares sententias ex turba separare cui illas assignabimus zenoni an cleanthi an chrisippo an panaetio an posidonio non sumus sub rege sibi quisque se uindicat apud istos quidquid hermarchus dixit quidquid metrodorus ad unum refertur omnia quae quisquam in illo contubernio locutus est unius ductu et auspiciis dicta sunt non possumus inquam licet temptemus educere aliquid ex tanta rerum aequalium multitudine pauperis est numerare pecus quocumque miseris oculum id tibi occurret quod eminere posset nisi inter paria legeretur quare depone istam spem posse te summatim degustare ingenia maximorum uirorum tota tibi inspicienda sunt tota tractanda continuando res geritur et per lineamenta sua ingenii opus nectitur ex quo nihil subduci sine ruina potest nec recuso quominus singula membra dummodo in ipso homine consideres non est formonsa cuius crus laudatur aut brachium sed illa cuius uniuersa facies admirationem partibus singulis abstulit si tamen exegeris non tam mendice tecum agam sed plena manu fiet ingens eorum turba est passim iacentium sumenda erunt non colligenda non enim excidunt sed fluunt perpetua et inter se contexta sunt nec dubito quin multum conferant rudibus adhuc et extrinsecus auscultantibus facilius enim singula insidunt circumscripta et carminis modo inclusa ideo pueris et sententias ediscendas damus et has quas graeci chrias uocant quia complecti illas puerilis animus potest qui plus adhuc non capit certi profectus uiro captare flosculos turpe est et fulcire se notissimis ac paucissimis uocibus et memoria stare sibi iam innitatur dicat ista non teneat turpe est enim seni aut prospicienti senectutem ex commentario sapere hoc zenon dixit tu quid hoc cleanthes tu quid quousque sub alio moueris impera et dic quod memoriae tradatur aliquid et de tuo profer omnes itaque istos numquam auctores semper interpretes sub aliena umbra latentes nihil existimo habere generosi numquam ausos aliquando facere quod diu didicerant memoriam in alienis exercuerunt aliud autem est meminisse aliud scire meminisse est rem commissam memoriae custodire at contra scire est et sua facere quaeque nec ad exemplar pendere et totiens respicere ad magistrum hoc dixit zenon hoc cleanthes aliquid inter te intersit et librum quousque disces iam et praecipe quid est quare audiam quod legere possum multum inquit uiua uox facit non quidem haec quae alienis uerbis commodatur et actuari uice fungitur adice nunc quod isti qui numquam tutelae suae fiunt primum in ea re sequuntur priores in qua nemo non a priore desciuit deinde in ea re sequuntur quae adhuc quaeritur numquam autem inuenietur si contenti fuerimus inuentis praeterea qui alium sequitur nihil inuenit immo nec quaerit quid ergo non ibo per priorum uestigia ego uero utar uia uetere sed si propiorem planioremque inuenero hanc muniam qui ante nos ista mouerunt non domini nostri sed duces sunt patet omnibus ueritas nondum est occupata multum ex illa etiam futuris relictum est uale xxxiu cresco et exsulto et discussa senectute recalesco quotiens ex iis quae agis ac scribis intellego quantum te ipse nam turbam olim reliqueras superieceris si agricolam arbor ad fructum perducta delectat si pastor ex fetu gregis sui capit uoluptatem si alumnum suum nemo aliter intuetur quam ut adulescentiam illius suam iudicet quid euenire credis iis qui ingenia educauerunt et quae tenera formauerunt adulta subito uident assero te mihi meum opus es ego cum uidissem indolem tuam inieci manum exhortatus sum addidi stimulos nec lente ire passus sum sed subinde incitaui et nunc idem facio sed iam currentem hortor et inuicem hortantem quid illud inquis adhuc uolo in hoc plurimum est non sic quomodo principia totius operis dimidium occupare dicuntur ista res animo constat itaque pars magna bonitatis est uelle fieri bonum scis quem bonum dicam perfectum absolutum quem malum facere nulla uis nulla necessitas possit hunc te prospicio si perseueraueris et incubueris et id egeris ut omnia facta dictaque tua inter se congruant ac respondeant sibi et una forma percussa sint non est huius animus in recto cuius acta discordant uale xxxu cum te