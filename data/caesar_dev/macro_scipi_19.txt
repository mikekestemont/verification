non nullis sol supra mercurium supraque uenerem esse credatur nam nec illi qui ita aestimant a specie ueri procul aberrant opinionem uero istius permutationis huius modi ratio persuasit a saturni sphaera quae est prima de septem usque ad sphaeram iouis a summo secundam interiecti spatii tanta distantia est ut zodiaci ambitum superior triginta annis duodecim uero annis subiecta conficiat rursus tantum a ioue sphaera martis recedit ut eundem cursum biennio peragat uenus autem tanto est regione martis inferior ut ei annus satis sit ad zodiacum peragrandum iam uero ita ueneri proxima est stella mercurii et mercurio sol propinquus ut hi tres caelum suum pari temporis spatio id est anno plus minusue circumeant ideo et cicero hos duos cursus comites solis uocauit quia in spatio pari longe a se numquam recedunt luna autem tantum ab his deorsum recessit ut quod illi anno uiginti octo diebus ipsa conficiat ideo neque de trium superiorum ordine quem manifeste clareque distinguit inmensa distantia neque de lunae regione quae ab omnibus multum recessit inter ueteres aliqua fuit dissensio horum uero trium sibi proximorum ueneris mercurii et solis ordinem uicinia confudit sed apud alios nam aegiptiorum sollertiam ratio non fugit quae talis est circulus per quem sol discurrit a mercurii circulo ut inferior ambitur illum quoque superior circulus ueneris includit atque ita fit ut hae duae stellae cum per superiores circulorum suorum uertices currunt intellegantur supra solem locatae cum uero per inferiora commeant circulorum sol eis superior aestimetur illis ergo qui sphaeras earum sub sole dixerunt hoc uisum est ex illo stellarum cursu qui non numquam ut diximus uidetur inferior qui et uere notabilior est quia tunc liberius apparet nam cum superiora tenent magis radiis occuluntur et ideo persuasio ista conualuit et ab omnibus paene hic ordo in usum receptus est perspicacior tamen obseruatio ueriorem ordinem deprehendit quem praeter indaginem uisus haec quoque ratio commendat quod lunam quae luce propria caret et de sole mutuatur necesse est fonti luminis sui esse subiectam haec enim ratio facit lunam non habere lumen proprium ceteras omnes stellas lucere suo quod illae supra solem locatae in ipso purissimo aethere sunt in quo omne quicquid est lux naturalis et sua est quae tota cum igne suo ita sphaerae solis incumbit ut caeli zonae quae procul a sole sunt perpetuo frigore oppressae sint sicut infra ostendetur luna uero quia sola ima sub sole est et caducorum iam regioni luce sua carenti proxima lucem nisi de superposito sole cui resplendet habere non potuit denique quia totius mundi ima pars terra est aetheris autem ima pars luna est lunam quoque terram sed aetheriam uocauerunt inmobilis tamen ut terra esse non potuit quia in sphaera quae uoluitur nihil manet inmobile praeter centrum mundanae autem sphaerae terra centrum est ideo sola inmobilis perseuerat rursus terra accepto solis lumine clarescit tantum modo non relucet luna speculi instar lumen quo illustratur emittit quia illa aeris et aquae quae per se concreta et densa sunt faex habetur et ideo extrema uastitate densata est nec ultra superficiem quauis luce penetratur haec licet et ipsa finis sit sed liquidissimae lucis et ignis aetherii ideo quamuis densius corpus sit quam cetera caelestia multo tamen terreno purius fit acceptae luci penetrabilis adeo ut eam de se rursus emittat nullum tamen ad nos perferentem sensum caloris quia lucis radius cum ad nos de origine sua id est de sole peruenit naturam secum ignis de quo nascitur deuehit cum uero in lunae corpus infunditur et inde resplendet solam refundit claritatem non calorem nam et speculum cum splendorem de se ui oppositi eminus ignis emittit solam ignis similitudinem carentem sensu caloris ostendit quem soli ordinem plato dederit uel eius auctores quosue cicero secutus quartum locum globo eius adsignauerit uel quae ratio persuasionem huius diuersitatis induxerit et cur dixerit tullius in infimoque orbe luna radiis solis accensa conuertitur satis dictum est sed his hoc adiciendum est cur cicero cum quartum de septem solem uelit quartus autem inter septem non fere medius sed omni modo medius et sit et habeatur non abrupte medium solem sed fere medium dixerit his uerbis deinde subter mediam fere regionem sol optinet sed non uacat adiectio qua haec pronuntiatio temperatur nam sol quartum locum optinens mediam regionem tenebit numero spatio non tenebit si inter ternos enim summos et imos locatur sine dubio medius est numero sed totius spatii quod septem sphaerae occupant dimensione perspecta regio solis non inuenitur in medio spatio locata quia magis a summo ipse quam ab ipso recessit ima postremitas quod sine ulla disceptationis ambage compendiosa probabit adsertio saturni stella quae summa est zodiacum triginta annis peragrat sol medius anno uno luna ultima uno mense non integro tantum ergo interest inter solem et saturnum quantum inter unum et triginta tantum inter lunam solemque quantum inter duodecim et unum ex his apparet totius a summo in imum spatii certam ex media parte diuisionem solis regione non fieri sed quia hic de numero loquebatur in quo uere qui quartus et medius est ideo pronuntiauit quidem medium sed propter latentem spatiorum dimensionem uerbum quo hanc definitionem temperaret adiecit notandum quod esse stellam saturni et alteram iouis martis aliam non naturae constitutio sed humana persuasio est quae stellis numeros et nomina fecit non enim ait illa quae saturnia est sed quam in terris saturniam nominant et ille fulgor qui dicitur iouis et quem martium dicitis adeo expressit in singulis nomina haec non esse inuenta ex natura sed hominum commenta significationi distinctionis accommoda quod uero fulgorem iouis humano generi prosperum et salutarem contra martis rutilum et terribilem terris uocauit alterum tractum est ex stellarum colorenam fulget iouis rutilat martisalterum ex tractatu eorum qui de his stellis ad hominum uitam manare uolunt aduersa uel prospera nam plerumque de martis stella terribilia de iouis salutaria euenire defininut causam siquis forte altius quaerat unde diuinis maliuolentia ut stella malefica esse dicatursicut de martis et saturni stellis existimaturaut cur notabilior benignitas iouis et ueneris inter genethliacos habeatur cum sit diuinorum una natura in medium proferam rationem apud unum omnino quod sciam lectam nam ptolomaeus in libris tribus quos de harmonia