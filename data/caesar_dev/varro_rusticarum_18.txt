esse oportet cruribus humilibus caudis obseruate ut sint in italia prolixis in syria breuibus in primis uidendum ut boni seminis pecus habeas id fere ex duabus rebus potest animaduerti ex forma et progenie ex forma si arietes sint fronte lana uestiti bene tortis cornibus pronis ad rostrum rauis oculis lana opertis auribus ampli pectore et scapulis et clunibus latis cauda lata et longa animaduertendum quoque lingua ne nigra aut uaria sit quod fere qui eam habent nigros aut uarios procreant agnos ex progenie autem animaduertitur si agnos procreant formosos in emptionibus iure utimur eo quo lex praescripsit in ea enim alii plura alii pauciora excipiunt quidam enim pretio facto in singulas oues ut agni cordi duo pro una oue adnumerentur et si quoi uetustate dentes absunt item binae pro singulis ut procedant de reliquo antiqua fere formula utuntur cum emptor dixit tanti sunt mi emptae et ille respondit sunt et expromisit nummos emptor stipulatur prisca formula sicillasce oues qua de re agitur sanas recte esse uti pecus ouillum quod recte sanum est extra luscam surdam minam id est uentre glabro neque de pecore morboso esse habereque recte licere haec sic recte fieri spondesne cum id factum est tamen grex dominum non mutauit nisi si est adnumeratum nec non emptor pote ex empto uendito illum damnare si non tradet quamuis non soluerit nummos ut ille emptorem simili iudicio si non reddit pretium de alteris quattuor rebus deinceps dicam de pastione fetura nutricatu sanitate primum prouidendum ut totum annum recte pascantur intus et foris stabula idoneo loco ut sint ne uentosa quae spectent magis ad orientem quam ad meridianum tempus ubi stent solum oportet esse eruderatum et procliuum ut euerri facile possit ac fieri purum non enim solum ea uligo lanam corrumpit ouium sed etiam ungulas ac scabras fieri cogit cum aliquot dies steterunt subicere oportet uirgulta alia quo mollius requiescant purioresque sint libentius enim ita pascuntur faciendum quoque saepta secreta ab aliis quo incientes secludere possis item quo corpore aegro haec magis ad uillaticos greges animaduertenda contra illae in saltibus quae pascuntur et a tectis absunt longe portant secum crates aut retia quibus cohortes in solitudine faciant ceteraque utensilia longe enim et late in diuersis locis pasci solent ut multa milia absint saepe hibernae pastiones ab aestiuis ego uero scio inquam nam mihi greges in apulia hibernabant qui in reatinis montibus aestiuabant cum inter haec bina loca ut iugum continet sirpiculos sic calles publicae distantes pastiones eaeque ibi ubi pascuntur in eadem regione tamen temporibus distinguntur aestate quod cum prima luce exeunt pastum propterea quod tunc herba roscida meridianam quae est aridior iucunditate praestat sole exorto potum propellunt ut redintegrantes rursus ad pastum alacriores faciant circiter meridianos aestus dum deferuescant sub umbriferas rupes et arbores patulas subigunt quoad refrigeratur aere uespertino rursus pascunt ad solis occasum ita pascere pecus oportet ut auerso sole agat caput enim maxime ouis molle est ab occasu paruo interuallo interposito ad bibendum appellunt et rursus pascunt quoad contenebrauit iterum enim tum iucunditas in herba redintegrabit haec a uergiliarum exortu ad aequinoctium autumnale maxime obseruant quibus in locis messes sunt factae inigere est utile duplici de causa quod et caduca spica saturantur et obtritis stramentis et stercoratione faciunt in annum segetes meliores reliquae pastiones hiberno ac uerno tempore hoc mutant quod pruina iam exhalata propellunt in pabulum et pascunt diem totum ac meridiano tempore semel agere potum satis habent quod ad pastiones attinet haec fere sunt quod ad feturam quae dicam arietes quibus sis usurus ad feturam bimestri tempore ante secernendum et largius pabulo explendum cum redierunt ad stabula e pastu hordeum si est datum firmiores fiunt ad laborem sustinendum tempus optimum ad admittendum ab arcturi occasu ad aquilae occasum quod quae postea concipiuntur fiunt uegrandes atque imbecillae ouis praegnas est diebus cl itaque fit partus exitu autumnali cum aer est modice temperatus et primitus oritur herba imbribus primoribus euocata quam diu admissura fit eadem aqua uti oportet quod commutatio et lanam facit uariam et corrumpit uterum cum omnes conceperunt rursus arietes secernendi iam factis praegnatibus quod sunt molesti obsunt neque pati oportet minores quam bimas saliri quod neque natum ex his idoneum est neque non ipsae fiunt deteriores et non meliores quam trimae admissae deterrent ab saliendo et fiscellas e iunco aliaue qua re quod alligant ad naturam commodius seruantur si secretas pascunt in nutricatu cum parere coeperunt inigunt in stabula eaque habent ad eam rem seclusa ibique nata recentia ad ignem prope ponunt quoad conualuerunt biduum aut triduum retinent dum adcognoscant matrem agni et pabulo se saturent deinde matres cum grege pastum prodeunt retinent agnos ad quos cum reductae ad uesperum aluntur lacte et rursus discernuntur ne noctu a matribus conculcentur hoc item faciunt mane antequam matres in pabulum exeant ut agni satulli fiant lacte circiter decem dies cum praeterierunt palos offigunt et ad eos alligant libro aut qua alia re leui distantes ne toto die cursantes inter se teneri delibent aliquid membrorum si ad matris mammam non accedet admouere oportet et labra agni unguere buturo aut adipe suilla et olfacere labra lacte diebus post paucis obicere iis uiciam molitam aut herbam teneram antequam exeunt pastum et cum reuerterunt et sic nutricantur quoad facti sunt quadrimestres interea matres eorum iis temporibus non mulgent quidam qui id melius omnino perpetuo quod et lanae plus ferunt et agnos plures cum depulsi sunt agni a matribus diligentia adhibenda est ne desiderio senescant itaque deliniendum in nutricatu pabuli bonitate et a frigore et aestu ne quid laboret curandum cum obliuione iam lactis non desiderat matrem tum denique compellendum in gregem ouium castrare oportet agnum non minorem quinque mensum neque antequam calores aut frigora se fregerunt quos arietes summittere uolunt potissimum eligunt ex matribus quae geminos parere solent pleraque similiter faciendum in ouibus pellitis quae propter lanae bonitatem ut sunt tarentinae et atticae pellibus integuntur ne lana inquinetur quo minus uel infici recte possit uel lauari ac putari harum praesepia ac stabula ut sint pura maiorem adhibent diligentiam quam hirtis itaque faciunt lapide strata urina necubi in stabulo consistat his