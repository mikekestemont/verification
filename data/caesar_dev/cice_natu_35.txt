quidem omnis bonos efficere siquidem hominum generi consulebant sin id minus bonis quidem certe consulere debebant cur igitur duo scipiones fortissimos et optimos uiros in hispania poenus oppressit cur maximus extulit filium consularem cur marcellum annibal interemit cur paulum cannae sustulerunt cur poenorum crudelitati reguli corpus est praebitum cur africanum domestici parietes non texerunt sed haec uetera et alia permulta propiora uideamus cur auunculus meus uir innocentissumus idemque doctissumus p rutilius in exilio est cur sodalis meus interfectus domi suae drusus cur temperantiae prudentiaeque specimen ante simulacrum uestae pontifex maximus est q scaeuola trucidatus cur ante etiam tot ciuitatis principes a cinna interempti cur omnium perfidiosissimus c marius q catulum praestantissuma dignitate uirum mori potuit iubere dies deficiat si uelim enumerare quibus bonis male euenerit nec minus si commemorem quibus improbis optime cur enim marius tam feliciter septimum consul domi suae senex est mortuus cur omnium crudelissumus tam diu cinna regnauit at dedit poenas prohiberi melius fuit impedirique ne tot summos uiros interficeret quam ipsum aliquando poenas dare summo cruciatu supplicioque q uarius homo importunissumus periit si quia drusum ferro metellum ueneno sustulerat illos conseruari melius fuit quam poenas sceleris uarium pendere duodequadraginta dionisius tirannus annos fuit opulentissumae et beatissumae ciuitatis quam multos ante hunc in ipso graeciae flore pisistratus at phalaris at apollodorus poenas sustulit multis quidem ante cruciatis et necatis et praedones multi saepe poenas dant nec tamen possumus dicere non pluris captiuos acerbe quam praedones necatos anaxarchum democriteum a ciprio tiranno excarnificatum accepimus zenonem eleatem in tormentis necatum quid dicam de socrate cuius morti inlacrimare soleo platonem legens uidesne igitur deorum iudicio si uident res humanas discrimen esse sublatum diogenes quidem cinicus dicere solebat harpalum qui temporibus illis praedo felix habebatur contra deos testimonium dicere quod in illa fortuna tam diu uiueret dionisius de quo ante dixi cum fanum proserpinae locris expilauisset nauigabat siracusas isque cum secundissumo uento cursum teneret ridens uidetisne inquit amici quam bona a dis inmortalibus nauigatio sacrilegis detur atque homo acutus cum bene planeque percepisset in eadem sententia perseuerabat qui quom ad peloponnesum classem appulisset et in fanum uenisset iouis olimpii aureum ei detraxit amiculum grandi pondere quo iouem ornarat e manubus carthaginiensium tirannus gelo atque in eo etiam cauillatus est aestate graue esse aureum amiculum hieme frigidum eique laneum pallium iniecit cum id esse ad omne anni tempus diceret idemque aesculapi epidauri barbam auream demi iussit neque enim conuenire barbatum esse filium cum in omnibus fanis pater imberbis esset iam mensas argenteas de omnibus delubris iussit auferri in quibus quod more ueteris graeciae inscriptum esset bonorum deorum uti se eorum bonitate uelle dicebat idem uictoriolas aureas et pateras coronasque quae simulacrorum porrectis manibus sustinebantur sine dubitatione tollebat eaque se accipere non auferre dicebat esse enim stultitiam a quibus bona precaremur ab is porrigentibus et dantibus nolle sumere eundemque ferunt haec quae dixi sublata de fanis in forum protulisse et per praeconem uendidisse exactaque pecunia edixisse ut quod quisque a sacris haberet id ante diem certam in suum quicque fanum referret ita ad impietatem in deos in homines adiunxit iniuriam hunc igitur nec olimpius iuppiter fulmine percussit nec aesculapius misero diuturnoque morbo tabescentem interemit atque in suo lectulo mortuus tiranni dis non inuitis in rogum inlatus est eamque potestatem quam ipse per scelus erat nanctus quasi iustam et legitimam hereditatis loco filio tradidit inuita in hoc loco uersatur oratio uidetur enim auctoritatem adferre peccandi recte uideretur nisi et uirtutis et uitiorum sine ulla diuina ratione graue ipsius conscientiae pondus esset qua sublata iacent omnia ut enim nec domus nec res publica ratione quadam et disciplina dissignata uideatur si in ea nec recte factis praemia extent ulla nec supplicia peccatis sic mundi diuina in homines moderatio profecto nulla est si in ea discrimen nullum est bonorum et malorum at enim minora di neglegunt neque agellos singulorum nec uiticulas persecuntur nec si uredo aut grando cuipiam nocuit id ioui animaduertendum fuit ne in regnis quidem reges omnia minima curant sic enim dicitis quasi ego paulo ante de fundo formiano p rutili sim questus non de amissa salute atque hoc quidem omnes mortales sic habent externas commoditates uineta segetes oliueta ubertatem frugum et fructuum omnem denique commoditatem prosperitatemque uitae a dis se habere uirtutem autem nemo umquam acceptam deo rettulit nimirum recte propter uirtutem enim iure laudamur et in uirtute recte gloriamur quod non contingeret si id donum a deo non a nobis haberemus at uero aut honoribus aucti aut re familiari aut si aliud quippiam nacti sumus fortuiti boni aut depulimus mali tum dis gratias agimus tum nihil nostrae laudi adsumptum arbitramur num quis quod bonus uir esset gratias dis egit umquam at quod diues quod honoratus quod incolumis iouemque optimum et maximum ob eas res appellant non quod nos iustos temperantes sapientes efficiat sed quod saluos incolumis opulentos copiosos neque herculi quisquam decumam uouit umquam si sapiens factus esset quamquam pithagoras cum in geometria quiddam noui inuenisset musis bouem inmolauisse dicitur sed id quidem non credo quoniam ille ne apollini quidem delio hostiam inmolare uoluit ne aram sanguine aspergeret ad rem autem ut redeam iudicium hoc omnium mortalium est fortunam a deo petendam a se ipso sumendam esse sapientiam quamuis licet menti delubra et uirtuti et fidei et spei consecremus tamen haec in nobis ipsis sita uidemus salutis opis uictoriae facultas a dis expetenda est inproborum igitur prosperitates secundaeque res redarguunt ut diogenes dicebat uim omnem deorum ac potestatem at nonnumquam bonos exitus habent boni eos quidem arripimus adtribuimusque sine ulla ratione dis inmortalibus at diagoras cum samothracam uenisset atheus ille qui dicitur atque ei quidam amicus tu qui deos putas humana neglegere nonne animaduertis ex tot tabulis pictis quam multi uotis uim tempestatis effugerint in portumque salui peruenerint ita fit inquit illi enim nusquam picti sunt qui naufragia fecerunt in marique perierunt idemque cum ei nauiganti uectores aduersa tempestate timidi et perterriti dicerent non iniuria sibi illud accidere qui illum in eandem nauem recepissent ostendit eis in eodem cursu multas alias laborantis quaesiuitque num etiam in is nauibus diagoram uehi crederent sic enim