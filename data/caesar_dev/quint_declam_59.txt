rerum ut futurus parricida non praemiserit notas nullis ante sit maximi sceleris inmanitas tumultuata flagitiis et quandoque culleo serpentibus expianda feritas sub placida mente primam pertulerit aetatem aliud est miserorum genus quod clementia quod succurrendi fauore dimittitur absoluerunt me qui sciebant non profuturum mihi quod non abdicarer proclames igitur licet subinde detuli saepe questus sum ter abdicare uolui hoc tamen res ista debet efficere ut tibi non oporteat credi quicquid aliud obieceris non enim sequitur pater ut me tuis criminibus accuses quod nocentem tuis moribus probes filium parricidam non facit seueritas uestra non saeuitia non terror ad tam grande facinus non ira opus est sed moribus non dolore sed mente omnes iniuriae leuius exasperant leuius offendunt innocentis fili ultio est mori quod si manifestum est nihil tunc in moribus meis fuisse quod posset esse suspectum aestimemus unde postea traxerim parricidii causas uos hoc loco libet interrogare iudices quis magis debet innocentiam amare uici patrem omni nunc sollicitudine omni labore custodiam illam gratiam illum ambitum meum quo remuneror aduocatos quo persoluo iudicibus illud propter quod audeo domum reuerti propter quod non timeo casus non subita pro patre non maligna fata fidem non capit ut me tres absolutiones et innocentem probauerint et effecerint parricidam praeterea pater quam infirmum me quam trepidum reddit ipsa uictoria an scilicet ignoro quod me reuersum circumstat totius domus maligna cura quod uiuo inter homines quibus apud te gratiam parat si de nobis aliqua mentiantur fingant uidelicet hoc nos in facinus praecipitat inpellit quod aliquid speramus de testamento tuo quid ego non sentio quod sim licet remissus in domum a caritate tamen exclusus abiectus sum rogo qua fiducia facinus paro totiens delatus et paterna conquestione praedi c tus quod uis patrocinium sperem pro parricidio meo defendi non possem si bibisses tu uenenum finge me parricidii uoluntatem finge habere causas unde occasionem unde fiduciam ego nec mori possum nisi ut deprehendar uenenum paro qui ministrum qui non inuenio conscium despicior a liber t is contemnor a seruulis euitant sermonem meum conloquia fugiunt et caritatem tui simulant odio mei an uidelicet spero posse fieri ut ipse porrigam est enim mihi ad conuictus tuos facilis accessus uenenum mehercule putabis quicquid dederint hae manus et uirus praesentaneum paro quod statim quod subito corripiat at quemadmodum mihi supersit ulla defensio an lentum et quod tarda peste consumat scilicet ut non statim exclames ut te meum uirus bibisse non credas rogo cui paraui uenenum quod dare non possum nisi mihi ita inquit parricidii argumentum est et hoc ipsum quod habuisti uenenum omnibus iudices quibus ad scelerum conatus adiuuatur deteriorum cotidie fecunda mortalitas non hanc solam potentiam natura concessit in quam malis mentibus et nocentium ducuntur ingeniis sed illis usus ex animo est totumque quod faciunt de conscientia possidentis accipiunt quid enim si latronem gladio tantum probes sic munimus et somnos excute peregrinantium sinus haerent tela sollicitis non uetant ista leges parare prospicere nec instrumenta prohibent sed aestimant usus finge me uelut in media prosperitate uitae proclamare uenenum paraui ad quod incerti casus ad quod languor dolor ad quod confugeret improuisa debilitas miramini quod hoc fecerim homo qui circa me fortunam qui discrimina humana lassaui cui nescio quid adhuc paret totiens uicta delatio debuit habere in sua potestate mortem quem iam pater poterat occidere non est inquit credibile ut mori uolueris absolutus qui reus noluisti poteram quidem dicere pater uixi dum spero fas esse ut incipias aliquando misereri ut te squalor meus frangat mitigent lacrimae pallor exoret sed ignosce innocentiae tunc me decuit pertinax rigida defensio uixi ne me uideretur expulisse de saeculo profundorum scelerum deprehensa trepidatio ne super cadauer meum proclamare posses certe merito timui merito praedixi uenenum qui bibit uiuendi non habebat audaciam ne supremis meis conuiciareris ne quid posses obicere iam non negaturo uerum tibi de impatientia mea fatendum est eadem mente nolui mori cum abdicares qua non bibi cum iuberes sed fruere iterum fruere saepius confessione tam misera et quia oculos spectaculo non licuit implere satientur aures uolui mori adice si uidetur hanc malis nostris contumeliam ut interroges quare abdicare me subinde uoluisti quid ais rerum natura pietas ita non iustiores causas habet haec inpatientia quam corporum damna quam facultatium tristis euersio in suprema praecipitat me pater ita non haec una uox complectitur omnes calamitates non uidemini nunc uobis uniuersos audire miseros possimus fortassis aliorum accidentium sperare finem non habent proximorum odia regressum quaecumque nexus accepere naturae et quae sanguine uisceribusque constricta sunt non laxantur diducta sed pereunt et quae de primo tenore nascendi uix in contrarium uicta deflectunt diuque prauitatis suae rigore durata mox in pristinum cursum remissa non redeunt sed quo totum pondus omnesque uires inclinata traxerunt uigore quo sibi permissa creuissent in ipsius uitii robur adolescunt in hoc est tota difficultas ut incipiat non amare filium pater hoc cum frontem confessionis accipit reliqua praecipiti furore decurrunt et redituris caritatibus obstat quicquid obstiterat ab odiis semel sibi parentes liberique mutantur semel auferuntur felices qui habent in conscientia sua quod debeant emendare corrigere illa demum potest ira desinere quae coaluit ex uitiis liberorum ego quid facio cui non luxuria non est mutanda petulantia cuius abdicatio non de meis sed de patris moribus uenit frustra mihi exhortationes frustra blandientur uana solacia hominis quem pater odisse non desinit unus exitus est ut se oderit et quantulum habet de toto dolore nostro ille quo uenitur ad iudicem dies ego cum dico pater me odit illud exclamo omnes sine me sunt festi dies omnis laetitia sine filio non adloquitur maestum non adsidet ille languenti gratissimus quisquis de nobis tristius aliquid attulerit quisquis maledixerit conuiciatus fuerit absenti ego si hoc possum ferre merui alia sunt aduersa quae de continuatione sui patientiam parant quae durant adsiduitate firmantque mentem quod te pater oderit cotidie nouum est minus fortassis urant inuicem simultates et mutuis detestationibus inuisa respirent odium is tantum filius perferre poterit qui et ipse oderit patrem uos nunc iudices uniuersos quin immo mortales infelicissimus iuuenis interrogo quid me facere uultis explicuit nos sine dubio de criminibus exitus quod absolutus sum tamen non hoc effecit ne mori