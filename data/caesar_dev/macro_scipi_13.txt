nominamus et enim sua morte anima non extinguitur sed ad tempus obruitur nec temporali demersione beneficium perpetuitatis eximitur cum rursus e corpore ubi meruerit contagione uitiorum penitus elimata purgari ad perennis uitae lucem restituta in integrum reuertatur plene ut arbitror de uita et morte animae definitio liquet quam de aditis philosophiae doctrina et sapientia ciceronis elicuit sed scipio per quietem et caelo quod in praemium cedit beatis et promissione inmortalitatis animatus tam gloriosam spem tamque inclitam magis magisque firmauit uiso patre de quo utrum uiueret cum adhuc uideretur dubitare quaesiuerat mortem igitur malle coepit ut uiueret nec flesse contentus uiso parente quem crediderat extinctum ubi loqui posse coepit hoc primum probare uoluit nihil se magis desiderare quam ut cum eo iam moraretur nec tamen apud se quae desiderabat facienda constituit ante quam consuleret quorum unum prudentiae alterum pietatis adsertio est nunc ipsa uel consulentis uel praecipientis uerba tractemus quaeso inquam pater sanctissime atque optume quoniam haec est uita ut africanum audio dicere quid moror in terris quin huc ad uos uenire propero non est ita inquit ille nisi enim cum deus is cuius hoc templum est omne quod conspicis istis te corporis custodiis liberauerit huc tibi aditus patere non potest homines enim sunt hac lege generati qui tuerentur illum globum quem in templo hoc medium uides quae terra dicitur hisque animus datus est ex illis sempiternis ignibus quae sidera et stellas uocatis quae globosae et rotundae diuinis animatae mentibus circos suos orbesque conficiunt celeritate mirabili quare et tibi publi et piis omnibus retinendus animus est in custodia corporis nec iniussu eius a quo ille est uobis datus ex hominum uita migrandum est ne munus adsignatum a deo defugisse uideamini haec secta et praeceptio platonis est qui in phaedone definit homini non esse sua sponte moriendum sed in eodem tamen dialogo idem dicit mortem philosophantibus adpetendam et ipsam philosophiam meditationem esse moriendi haec sibi ergo contraria uidentur sed non ita est nam plato duas mortes hominis nouit nec hoc nunc repeto quod superius dictum est duas esse mortes unam animae animalis alteram sed ipsius quoque animalis hoc est hominis duas adserit mortes quarum unam natura uirtutes alteram praestant homo enim moritur cum anima corpus relinquit solutum lege naturae mori etiam dicitur cum anima adhuc in corpore constituta corporeas inlecebras philosophia docente contemnit et cupiditatum dulces insidias reliquasque omnes exuitur passiones et hoc est quod superius ex secundo uirtutum ordine quae solis philosophantibus aptae sunt euenire signauimus hanc ergo mortem dicit plato sapientibus esse adpetendam illam uero quam omnibus natura constituit cogi uel inferri uel accersiri uetat docens expectandam esse naturam et has causas huius aperiens sanctionis quas ex usu rerum quae in cotidiana conuersatione sunt mutuatur ait enim eos qui potestatis imperio truduntur in carcerem non oportere inde diffugere prius quam potestas ipsa quae clausit abire permiserit non enim uitari poenam furtiua discessione sed crescere hoc quoque addit nos esse in dominio deorum quorum tutela et prouidentia gubernamur nihil autem esse inuito domino de his quae possidet ex eo loco in quo suum constituerat auferendum et sicut qui uitam mancipio extorquet alieno crimine non carebit ita eum qui finem sibi domino necdum iubente quaesiuerit non absolutionem consequi sed reatum haec platonicae sectae semina altius plotinus exsequitur oportet inquit animam post hominem liberam corporeis passionibus inueniri quam qui de corpore uiolenter extrudit liberam esse non patitur qui enim sibi sua sponte necem comparat aut pertaesus necessitatis aut metu cuiusquam ad hoc descendit aut odio quae omnia inter passiones habentur ergo etsi ante fuit his sordibus pura hoc ipso tamen quod exit extorta sordescit deinde mortem debere ait animae a corpore solutionem esse non uinculum exitu autem coacto animam circa corpus magis magisque uinciri et re uera ideo sic extortae animae diu circa corpus eiusue sepulturam uel locum in quo iniecta manus est peruagantur cum contra illae animae quae se in hac uita a uinculis corporis philosophiae morte dissoluunt adhuc extante corpore caelo et sideribus inserantur et ideo illam solam de uoluntariis mortibus significat esse laudabilem quae comparatur ut diximus philosophiae ratione non ferro prudentia non ueneno addit etiam illam solam esse naturalem mortem ubi corpus animam non anima corpus relinquit constat enim numerorum certam constitutamque rationem animas sociare corporibus hi numeri dum supersunt perseuerat corpus animari cum uero deficiunt mox arcana illa uis soluitur qua societas ipsa constabat et hoc est quod fatum et fatalia uitae tempora uocamus anima ergo ipsa non deficit quippe quae inmortalis atque perpetua est sed inpletis numeris corpus fatiscit nec anima lassatur animando sed officium suum deserit corpus cum iam non possit animari hinc illud est doctissimi uatis explebo numerum reddarque tenebris haec est igitur naturalis uere mors cum finem corporis solus numerorum suorum defectus adportat non cum extorquetur uita corpori adhuc idoneo ad continuationem ferendi nec leuis est differentia uitam uel natura uel sponte soluendi anima enim cum a corpore deseritur potest in se nihil retinere corporeum si se pure cum in hac uita esset instituit cum uero ipsa de corpore uiolenter extruditur quia exit rupto uinculo non soluto fit ei ipsa necessitas occasio passionis et malis uinculum dum rumpit inficitur hanc quoque superioribus adicit rationem non sponte pereundi cum constet inquit remunerationem animis illic esse tribuendam pro modo perfectionis ad quam in hac uita una quaeque peruenit non est praecipitandus uitae finis cum adhuc proficiendi esse possit accessio nec frustra hoc dictum est nam in arcanis de animae reditu disputationibus fertur in hac uita delinquentes similes esse super aequale solum cadentibus quibus denuo sine difficultate praesto sit surgere animas uero ex hac uita cum delictorum sordibus recedentes aequandas his qui in abruptum ex alto praecipitique delapsi sint unde numquam facultas fit resurgendi ideo ergo utendum concessis uitae spatiis ut sit perfectae purgationis maior facultas ergo inquies qui iam perfecte purgatus est manum sibi debet inferre cum non sit ei causa remanendi quia profectum ulterius non requirit qui ad supera peruenit sed hoc ipso quo sibi celerem finem spe fruendae beatitatis accersit inretitur laqueo passionis quia spes sicut timor passio est sed et cetera quae superior