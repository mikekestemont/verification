congregauerim qui respondentes dixerunt nescimus rex ait scitote filiam meam uelle nubere tirio apollonio peto ut omnibus sit laetitia quia filia mea sapientissima sociatur uiro prudentissimo inter haec diem nuptiarum sine mora indicit et quando in unum se coniungerent praecepit quid multa dies superuenit nuptiarum omnes laeti atque alacres in unum conueniunt gaudet rex cum filia gaudet et tirius apollonius qui talem meruit habere coniugem celebrantur nuptiae regio more decora dignitate gaudet uniuersa ciuitas exultant ciues peregrini et hospites fit magnum gaudium in citharis liris et canticis et organis modulatis cum uocibus peracta laetitia ingens amor fit inter coniuges mirus affectus incomparabilis dilectio inaudita laetitia quae perpetua caritate complectitur interpositis autem diebus atque mensibus cum haberet puella mense iam sexto uentriculum deformatum aduenit eius sponsus rex apollonius cum spatiatur in litore iuncta sibi puellula uidit nauem speciosissimam et dum utrique eam laudarent pariter recognouit eam apollonius de sua esse patria conuersus ait ad gubernatorem dic mihi si ualeas unde uenisti gubernator ait de tiro apollonius ait patriam meam nominasti ad quem gubernator ait ergo tu tirius es apollonius ait ut dicis sic sum gubernator ait uere mihi dignare dicere noueras aliquem patriae illius principem apollonium nomine apollonius ait ut me ipsum sic illum noui gubernator non intellexit dictum et ait sic ego rogo ut ubicumque eum uideris dic illi laetare et gaude quia rex saeuissimus antiochus cum filia sua concumbens dei fulmine percussus est opes autem et regnum eius seruantur regi apollonio apollonius autem ut audiuit gaudio conuersus dixit ad coniugem domina quod aliquando mihi naufrago credideras modo comproba peto itaque coniunx carissima ut me permittas proficere et regnum deuotum percipere coniunx uero eius ut audiuit eum uelle proficere profusis lacrimis ait care coniunx si alicubi in longinquo esses itinere constitutus certe ad partum meum festinare debueras nunc uero cum sis praesens disponis me derelinquere pariter nauigemus ubicumque fueris seu in terris seu in mari uita uel mors ambos nos capiat et haec dicens puella uenit ad patrem suum cui sic ait care genitor laetare et gaude quia saeuissimus rex antiochus cum filia sua concumbens a deo percussus est opes autem eius cum diademate coniugi meo seruatae sunt propter quod rogo te satis animo lugenti permittas mihi nauigare cum uiro meo et ut libentius mihi permittas unam remittis en duas recipies rex uero ut audiuit omnia gaudens atque exhilaratus est et continuo iubet naues adduci in litore et omnibus bonis impleri praeterea nutricem eius nomine licoridem et obstetricem peritissimam propter partum eius simul nauigare iussit et data profectoria deduxit eos ad litus osculatur filiam et generum et uentum eis optat prosperum reuersus est rex ad palatium apollonius uero ascendit naues cum multa familia multoque apparatu atque copia et flante uento certum iter nauigant qui dum per aliquantos dies totidemque noctes austri uentorum flatibus diu pelago detinerentur nono mense cogente lucina enixa est puella sed secundis rursum redeuntibus coagulato sanguine conclusoque spiritu subito defuncta est quod cum uideret familia cum clamore et ululatu magno cucurrit apollonius et uidit coniugem suam iacentem exanimem scidit a pectore uestes unguibus et primas suae adulescentiae discerpit barbulas et lacrimis profusis iactauit se super corpus eius et coepit amarissime flere atque dicere cara coniunx et unica regis filia quid fuit de te quid respondebo pro te patri tuo aut quid de te proloquar qui me naufragum suscepit pauperem et egenum et cum haec et his similia defleret atque ploraret fortiter introiuit gubernius qui sic ait domine tu quidem pie facis sed nauis mortuum sufferre non potest iube ergo corpus in pelagus mitti ut possimus undarum fluctus euadere apollonius uero dictum aegre ferens ait ad eum quid narras pessime hominum placet tibi ut eius corpus in pelagus mittam qui me naufragum suscepit et egenum erant ex seruis eius fabri quibus conuocatis secari et conpaginari tabulas rimas et foramina picari praecepit et facere loculum amplissimum et carta plumbea obturari iubet eum inter iuncturas tabularum quo perfecto loculo regalibus ornamentis ornat puellam in loculo composuit et xx sestertia auri ad caput eius posuit dedit postremo osculum funeri effudit super eam lacrimas et iussit infantem tolli et diligenter nutriri ut haberet in malis suis aliquod solatium et pro filia sua neptem regi ostenderet iussit loculum mitti in mare cum amarissimo fletu tertia die eiciunt undae loculum uenit ad litus ephesiorum non longe a praedio cuiusdam medici qui in illa die cum discipulis suis deambulans iuxta litus uidit loculum effusis fluctibus iacentem et ait famulis suis tollite hunc loculum cum omni diligentia et ad uillam afferte quod cum fecissent famuli medicus libenter aperuit et uidit puellam regalibus ornamentis ornatam speciosam ualde et in falsa morte iacentem et ait quantas putamus lacrimas hanc puellam suis parentibus reliquisse et uidens subito ad caput eius pecuniam positam et subtus codicillos scriptos ait perquiramus quid desiderat aut mandat dolor qui cum resignasset inuenit sic scriptum quicumque hunc loculum inuenerit habentem in eo xx sestertia auri peto ut x sestertia habeat x uero funeri impendat hoc enim corpus multas dereliquit lacrimas et dolores amarissimos quodsi aliud fecerit quam dolor exposcit ultimus suorum decidat nec sit qui corpus suum sepulturae commendet perlectis codicillis ad famulos ait praestetur corpori quod imperat dolor iuraui itaque per spem uitae meae in hoc funere amplius me erogaturum quam dolor exposcit et haec dicens iubet continuo instrui rogum sed dum sollicite atque studiose rogus aedificatur atque componitur superuenit discipulus medici aspectu adulescens sed quantum ingenio senex hic cum uidisset speciosum corpus super rogum poni intuens magistrum ait unde hoc nouum nescio quod funus magister ait bene uenisti haec enim hora te expectat tolle ampullam unguenti et quod est supremum defunctae corpori puellae superfunde at uero adulescens tulit ampullam unguenti et ad lectum deuenit puellae et detraxit a pectore uestes unguentum fudit et omnes artus suspiciosa manu retractat sentitque a praecordiis pectoris torporis quietem obstupuit iuuenis quia cognouit puellam in falsa morte iacere palpat uenarum indicia rimatur auras narium labia labiis probat sentit gracile spirantis uitam prope luctare cum morte adultera et ait supponite faculas per iiii partes quod cum fecissent tentat lentas