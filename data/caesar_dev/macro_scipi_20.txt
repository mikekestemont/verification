conposuit patefecit causam quam breuiter explicabo certi inquit sunt numeri per quos inter omnia quae sibi conuenienter iunguntur et aptantur fit iugabilis conpetentia nec quicquam potest alteri nisi per hos numeros conuenire sunt autem hi epitritus hemiolius epogdous duplaris triplaris quadruplus quae hoc loco interim quasi nomina numerorum accipias uolo in sequentibus uero cum de harmonia caeli loquemur quid sint hi numeri quidue possint oportunius aperiemus modo hoc nosse sufficiat quia sine his numeris nulla colligatio nulla potest esse concordia uitam uero nostram praecipue sol et luna moderantur nam cum sint caducorum corporum haec duo propria sentire uel crescere id est sentiendi natura de sole autem id est crescendi natura de lunari ad nos globositate perueniunt sic utriusque luminis beneficio haec nobis constat uita qua fruimur conuersatio tamen nostra et prouentus actuum tam ad ispa duo lumina quam ad quinque uagas stellas refertur sed harum stellarum alias interuentus numerorum quorum supra fecimus mentionem cum luminibus bene iungit ac sociat alias nullus applicat numeri nexus ad lumina ergo ueneria et iouialis stella per hos numeros lumini utrique sociantur sed iouialis soli per omnes lunae uero per plures et ueneria lunae per omnes soli per plures numeros aggregatur hinc licet utraque benefica credatur iouis tamen stella cum sole accommodatior est et ueneria cum luna atque ideo uitae nostrae magis commodant quasi luminibus uitae nostrae auctoribus numerorum ratione concordes saturni autem martisque stellae ita non habent cum luminibus conpetentiam ut tamen aliqua uel extrema numerorum linea saturnus ad solem mars aspiciat ad lunam ideo minus commodi uitae humanae existimantur quasi cum uitae auctoribus arta numerorum ratione non iuncti cur tameu et ipsi non numquam opes uel claritatem hominibus praestare credantur ad alterum debet pertinere tractatum quia hic sufficit aperuisse rationem cur alia terribilis alia salutaris existimetur et plotinus quidem in libro qui inscribitur si faciunt astra pronuntiat nihil ui uel potestate eorum hominibus euenire sed ea quae decreti necessitas in singulos sancit ita per horum septem transitum stationem recessumue monstrari ut aues seu praeteruolando seu stando futura pennis uel uoce significant nescientes sic quoque tamen iure uocabitur hic salutaris ille terribilis cum per hunc prospera per illum significentur incommoda in his autem tot nominibus quae de sole dicuntur non frustra nec ad laudis pompam lasciuit oratio sed res uerae uocabulis exprimuntur dux et princeps ait et moderator luminum reliquorum mens mundi et temperatio plato in timaeo cum de octo sphaeris loqueretur sic ait ut autem per ipsos octo circuitus celeritatis et tarditatis certa mensura et sit et noscatur deus in ambitu supra terram secundo lumen accendit quod nunc solem uocamus uides ut haec definitio uult esse omnium sphaerarum lumen in sole sed cicero sciens etiam ceteras stellas habere lumen suum solamque lunam ut saepe iam diximus proprio carere obscuritatem definitionis huius liquidius absoluens et ostendens in sole maximum lumen esse non solum ait dux et princeps et moderator luminum reliquorum adeo et ceteras stellas scit esse lumina sed hunc ducem et principem quem heraclitus fontem caelestis lucis appellat dux ergo est quia omnes luminis maiestate praecedit princeps quia ita eminet ut propterea quod talis solus appareat sol uocetur moderator reliquorum dicitur quia ipse cursus eorum recursusque certa spatii definitione moderatur nam certa spatii definitio est ad quam cum una quaeque erratica stella recedens a sole peruenerit tamquam ultra prohibeatur accedere agi retro uidetur et rursus cum certam partem recedendo contigerit ad directi cursus consueta reuocatur ita solis uis et potestas motus reliquorum luminum constituta dimensione moderatur mens mundi ita appellatur ut phisici eum cor caeli uocauerunt inde nimirum quod omnia quae statuta ratione per caelum fieri uidemus diem noctemque et migrantes inter utrumque prolixitatis breuitatisque uices et certis temporibus aequam utriusque mensuram dein ueris clementem teporem torridum cancri ac leonis aestum mollitiem auctumnalis aurae uim frigoris inter utramque temperiem omnia haec solis cursus et ratio dispensat iure ergo cor caeli dicitur per quem fiunt omnia quae diuina ratione fieri uidemus est et haec causa propter quam iure cor caeli uocetur quod natura ignis semper in motu perpetuoque agitatu est solem autem ignis aetherii fontem dictum esse retulimus hoc est ergo sol in aethere quod in animali cor cuius ista natura est ne umquam cesset a motu aut breuis eius quocumque casu ab agitatione cessatio mox animal interimat haec de eo quod mundi mentem uocauit cur uero et temperatio mundi dictus sit ratio in aperto est ita enim non solum terram sed ipsum quoque caelum quod uere mundus uocatur temperari sole certissimum est ut extremitates eius quae a uia solis longissime recesserunt omni careant beneficio caloris et una frigoris perpetuitate torpescant quod sequentibus apertius explicabitur restat ut et de magnitudine eius quam uerissima praedicatione extulit pauca et non praetereunda dicamus phisici hoc maxime consequi in omni circa magnitudinem solis inquisitione uoluerunt quanto maior possit esse quam terra et eratosthenes in libris dimensionum sic ait mensura terrae septies et uicies multiplicata mensuram solis efficiet posidonius multo multoque saepius et uterque lunaris defectus argumentum pro se aduocat ita cum solem uolunt terra maiorem probare testimonio lunae deficientis utuntur cum defectum lunae conantur adserere probationem de solis magnitudine mutuantur et sic euenit ut dum utrumque de altero adstruitur neutrum probabiliter adstruatur semper in medio uicissim nutante mutuo testimonio quid enim per rem adhuc probandam probetur sed aegiptii nihil ad coniecturam loquentes sequestrato ac libero argumento nec in patrocinium sibi lunae defectum uocantes quanta mensura sol terra maior sit probare uoluerunt ut tum demum per magnitudinem eius ostenderent cur luna deficiat hoc autem nequaquam dubitabatur non posse aliter deprehendi nisi mensura et terrae et solis inuenta ut fieret ex conlatione discretio et terrena quidem dimensio oculis rationem iuuantibus de facili constabat solis uero mensuram aliter nisi per mensuram caeli per quod discurrit inueniri non posse uiderunt ergo primum metiendum sibi caelum illud id est iter solis constituerunt ut per id possent modum solis agnoscere sed quaeso siquis umquam tam otiosus tamque ab omni erit serio feriatus ut haec quoque in manus sumat ne talem ueterum promissionem quasi insaniae proximam aut horrescat aut rideat et enim ad rem quae