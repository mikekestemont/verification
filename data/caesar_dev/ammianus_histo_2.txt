latrones lycaoniam magna parte campestrem cum se inpares nostris fore congressione stataria documentis frequentibus scirent tramitibus deuiis petiuere pamphyliam diu quidem intactam sed timore populationum et caedium milite per omnia diffuso propinqua magnis undique praesidiis conmunitam raptim igitur properantes ut motus sui rumores celeritate nimia praeuenirent uigore corporum ac leuitate confisi per flexuosas semitas ad summitates collium tardius euadebant et cum superatis difficultatibus arduis ad supercilia uenissent fluuii melanis alti et uerticosi qui pro muro tuetur accolas circumfusus augente nocte adulta terrorem quieuere paulisper lucem opperientes arbitrabantur enim nullo inpediente transgressi inopino adcursu adposita quaeque uastare sed in cassum labores pertulere grauissimos nam sole orto magnitudine angusti gurgitis sed profundi a transitu arcebantur et dum piscatorios quaerunt lenunculos uel innare temere contextis cratibus parant effusae legiones quae hiemabant tunc apud siden isdem impetu occurrere ueloci et signis prope ripam locatis ad manus comminus conserendas denseta scutorum conpage semet scientissime praestruebant ausos quoque aliquos fiducia nandi uel cauatis arborum truncis amnem permeare latenter facillime trucidarunt unde temptatis ad discrimen ultimum artibus multum cum nihil impetraretur pauore uique repellente extrusi et quo tenderent ambigentes uenere prope oppidum laranda ibi uictu recreati et quiete postquam abierat timor uicos opulentos adorti equestrium aduentu cohortium quae casu propinquabant nec resistere planitie porrecta conati digressi sunt retroque concedentes omne iuuentutis robur relictum in sedibus acciuerunt et quoniam inedia graui adflictabantur locum petiuere paleas nomine uergentem in mare ualido muro firmatum ubi conduntur nunc usque commeatus distribui militibus omne latus isauriae defendentibus adsueti circumstetere igitur hoc munimentum per triduum et trinoctium et cum neque adcliuitas ipsa sine discrimine adiri letali nec cuniculis quicquam geri posset nec procederet ullum obsidionale commentum maesti excedunt postrema ui subigente maiora uiribus adgressuri proinde concepta rabie saeuiore quam desperatio incendebat et fames amplificatis uiribus ardore incohibili in excidium urbium matris seleuciae efferebantur quam comes tuebatur castricius tresque legiones bellicis sudoribus induratae horum aduentum praedocti speculationibus fidis rectores militum tessera data sollemni armatos omnes celeri eduxere procursu et agiliter praeterito calycadni fluminis ponte cuius undarum magnitudo murorum adluit turres in speciem locauere pugnandi neque tamen exiluit quisquam nec permissus est congredi formidabatur enim flagrans uesania manus et superior numero et ruitura sine respectu salutis in ferrum uiso itaque exercitu procul auditoque liticinum cantu represso gradu parumper stetere praedones exsertantesque minaces gladios postea lentius incedebant quibus occurrere bene pertinax miles explicatis ordinibus parans hastisque feriens scuta qui habitus iram pugnantium concitat et dolorem proximos iam gestu terrebat sed eum in certamen alacriter consurgentem reuocauere ductores rati intempestiuum anceps subire certamen cum haut longe muri distarent quorum tutela securitas poterat in solido locari cunctorum hac ita persuasione reducti intra moenia bellatores obseratis undique portarum aditibus propugnaculis insistebant et pinnis congesta undique saxa telaque habentes in promptu ut si quis se proripuisset interius multitudine missilium sterneretur et lapidum illud tamen clausos uehementer angebat quod captis nauigiis quae frumenta uehebant per flumen isauri quidem alimentorum copiis adfluebant ipsi uero solitarum rerum cibos iam consumendo inediae propinquantis aerumnas exitialis horrebant haec ubi latius fama uulgasset missaeque relationes adsiduae gallum caesarem permouissent quoniam magister equitum longius ea tempestate distinebatur iussus comes orientis nebridius contractis undique militaribus copiis ad eximendam periculo ciuitatem amplam et oportunam studio properabat ingenti quo cognito abscessere latrones nulla re amplius memorabili gesta dispersique ut solent auia montium petiere celsorum iii eo adducta re per isauriam rege persarum bellis finitimis inligato repellenteque a conlimitiis suis ferocissimas gentes quae mente quadam uersabili hostiliter eum saepe incessunt et in nos arma mouentem aliquotiens iuuant nohodares quidam nomine e numero optimatum incursare mesopotamiam quotiens copia dederit ordinatus explorabat nostra sollicite si repperisset usquam locum ui subita perrupturus et quia mesopotamiae tractus omnes crebro inquietari sueti praetenturis et stationibus seruabantur agrariis laeuorsum flexo itinere osdroenae subsederat extimas partes nouum parumque aliquando temptatum commentum adgressus quod si impetrasset fulminis modo cuncta uastarat erat autem quod cogitabat huius modi batnae municipium in anthemusia conditum macedonum manu priscorum ab euphrate flumine breui spatio disparatur refertum mercatoribus opulentis ubi annua sollemnitate prope septembris initium mensis ad nundinas magna promiscuae fortunae conuenit multitudo ad commercanda quae indi mittunt et seres aliaque plurima uehi terra marique consueta hanc regionem praestitutis celebritati diebus inuadere parans dux ante edictus per solitudines aboraeque amnis herbidas ripas suorum indicio proditus qui admissi flagitii metu exagitati ad praesidia desciuere romana absque ullo egressus effectu deinde tabescebat immobilis iv saraceni tamen nec amici nobis umquam nec hostes optandi ultro citroque discursantes quicquid inueniri poterat momento temporis parui uastabant miluorum rapacium similes qui si praedam dispexerint celsius uolatu rapiunt celeri aut nisi impetrauerint non inmorantur super quorum moribus licet in actibus principis marci et postea aliquotiens memini rettulisse tamen nunc quoque pauca de isdem expediam carptim apud has gentes quarum exordiens initium ab assyriis ad nili cataractas porrigitur et confinia blemmyarum omnes pari sorte sunt bellatores seminudi coloratis sagulis pube tenus amicti equorum adiumento pernicium graciliumque camelorum per diuersa se raptantes in tranquillis uel turbidis rebus nec eorum quisquam aliquando stiuam adprehendit uel arborem colit aut arua subigendo quaeritat uictum sed errant semper per spatia longe lateque distenta sine lare sine sedibus fixis aut legibus nec idem perferunt diutius caelum aut tractus unius soli illis umquam placet uita est illis semper in fuga uxoresque mercenariae conductae ad tempus ex pacto atque ut sit species matrimonii dotis nomine futura coniunx hastam et tabernaculum offert marito post statum diem si id elegerit discessura et incredibile est quo ardore apud eos in uenerem uterque soluitur sexus ita autem quoad uixerint late palantur ut alibi mulier nubat in loco pariat alio liberosque procul educat nulla copia quiescendi permissa uictus uniuersis caro ferina est lactisque abundans copia qua sustentantur et herbae multiplices et siquae alites capi per aucupium possint et plerosque mos uidimus frumenti usum et uini penitus ignorantes hactenus de natione perniciosa nunc ad textum propositum reuertamur v dum haec in oriente aguntur arelate hiemem agens constantius post theatralis ludos atque circenses ambitioso editos apparatu diem sextum idus octobres qui imperii eius annum tricensimum terminabat insolentiae pondera grauius librans siquid dubium deferebatur aut falsum pro liquido accipiens