cineribus extinguitur nec urnis sepulcrisque satis premitur expectat nunc ista carcere obseratam animam et repugnantem magico iuuenem cogitat ferro infelicissima omnium mater plus aliquid esse quam umbram filium putat postquam potuit includi nec sua tantummodo poena proprioque supplicio deserta consumitur rescissa orbitate uel magis cruciatur quod non licet filio uenire cupienti nunc barbaro carmine grauem terram totis noctibus pulsat et impositum sibi sepulcrum quod non possit euoluere quae solebat ipsos discutere inferos umbra miratur miser quem non tantum uerba clauserunt nam forsitan per illa transisset sed uincula ferrea solidique nexus ad mortem reduxerunt quomodo tenetur infelix qui ne propter hoc quidem uenit ut queratur misereor feminae cuius inuidiae totum facinus ascribitur maritus sic filium inclusit tamquam se inquietari mater ista quereretur igitur iudices nemo miretur si ad tam crudelem ad tam immitem patrem umbra non uenit sciebat ubi lacrimas ubi posset inuenire singultus a quo magis desideraretur namque isti ferreum pectus et dura praecordia nec sunt de orbitate sensus quid enim inhumanius patre quid inueniri truculentius potest inuidit matri ne filio frueretur nec hoc ideo fecit quia uidere ipse malebat ne uiuentem quidem adhuc et incolumem tam blanda tamque debita pietate prosequebatur ut defuncto seruaturus affectum etiam sepulti pater uideretur tanto magis effusa mater et suis ac paternis uicibus occurrens haec pallidior ad metus ad uota pronior non diebus secura non noctibus et ille miser intellegebat utri promptior ex parentibus et facilior esset affectus itaque ab huius osculis ab huius feminae ceruice pendebat et quia longum est officia praeterita debitae pietatis agitare illo ipso languore quo filius caducum illud et fragile corpus amisit quam perdite mulier et usque in exemplum modo super ora pallentis infelices lacerabat oculos nunc siccata frustra ubera querebatur nunc superstitem caedebat uterum notabat haec ille deficiens mandabatque morti suae cui periret ubi sunt qui cito iubent stare lacrimas quibus non placet longum agere maerorem retulit umbra gratiam matri scio et intellego cum inter gementis iacet medium cadauer et cum omnis uidetur remisisse curas tunc sentit aliquid et intellegit et inter suos iudicat moneo te orbitas moneo effusius fleas effusius te efferas numquam perisse lacrimas credas filii sui umbra cui non apparet irascitur iam gelidi piger corporis sanguis omnis in mortem strinxerat uenas et nutantium fulgor extremus uanescebat oculorum et iam desperantibus medicis crediderat pater adhuc tamen spirare matri uidebatur et quamcumque corporis partem osculis misera tepefecerat illo uitae calorem redisse clamabat oderat ignes oderat rogos reponi corpus et seruari membra cupiebat et nunc infelicem magis matrem paenitet quod sepultus est qui poterat reuerti scitis ipsi quo exequiarum die s labore extracta sit quamdiu filium tenuerit a lambentibus flammis unde enim speraret ut postea uidere contingeret ut extra orbitatem haberet oculos iam magum misera quaerebat ut umbra euocaretur reliqua mater infelix tu ad iudices referre debebas et nisi orbitate nisi lacrimis uox mutaretur in gemitus noctes tuas quanto melius tuo ore lugeres ego utcumque potero perferam satiare misera satiare saltem memoria diei illius quo exequias unici duximus iam planctus inquit lacrimasque consumpseram et tenebras ueluti perpetuas uenire gaudebam iam fatigata propinquorum officia defecerant iam plangorem familiae altus sopor uicerat rogo ne quis tam contumeliosus sit in matrem ut per quietem contigisse filium dicat unde miserae tunc unde somnus nihil de te marite nihil queror satis magnas dedisti poenas si totis noctibus mecum flere uoluisses uidisses utique non quemadmodum tenues rerum imagines solent cogitationibus accipere corpus cum uanae absenti animo cogitationes finguntur sed ipsum filium qualis blandissimus erat et si dimittatur uidebis subito ante me diductis constitit tenebris non ille pallens nec acerbo languore consumptus nec qualis super rogos uidebatur et flammas sed uiridis et sane pulcher habitu nescio ubi totam reliquerat mortem non igne torridae comae nec fauilla funebri nigra facies nec uix bene cinere composito umbrae recentis igneus squalor proclamaret mater infelix etiamsi talem uidere desisset primo tantum stetit et se permisit agnosci ego tunc plurimum stupui non ausa oscula dare non iungere amplexus infelix primam perdidi noctem dum timeo ne fugeret hanc tu marite persuasionem putas et uanum animi mei lugentis errorem quicquid est in filio plus apud matrem fit cum desinit uis denique scire quid uxori tuae detraxeris ex defuncto filio non habet aliud quod speret iam nox altera aderat et primis statim tenebris praesto filius erat non ille ut pridie procul et tantum uidendus sed audacius et propius et ad matris manus tamquam corpus accedens nec iam nisi cum luce certa fugatisque sideribus inuitus ille uanescebat ex oculis multum resistens saepe respiciens et qui se promitteret etiam proxima nocte uenturum iam maerori locus non erat mulier filium nocte uidebat die sperabat quid attinet singula referre nullis inquit destituta sum tenebris donec scelerata tacui satiabar osculis satiabar amplexibus et colloquebar et audiebam misera plus perdidi si nemo credit iam coeperam tuam quoque marite crudelis agere causam rogabamque iuuenem ut paternis oculis quoque laetus occurreret et tibi ingrate dimidia nocte cedebam iam miser et ille pollicebatur haec me fiducia perdidit ut confiterer rogo quid tam muliebre quid tam maternum fieri potest gaude inquit marite gaude filium fortasse nocte proxima uidebis illum quem crudelibus flammis exussisti ex quo cineres et ossa supersunt iuuenem uidebis et forte etiam die speres ego certe totis noctibus mater sum uideo fruor iam et narro exitum paterni affectus quaeritis filium uidere timuit sic magum protinus nescia matre cuius horrido murmure imperiosisque uerbis dii superi manesque torquentur excogitator iste mortis alterius aduocat non ut exorati manes deducerentur nec ut euocata nocturnis ululatibus undecumque umbra properaret sed tamquam parum sepulcra premerent et tumulorum leue pondus esset filius inquit meus non satis periit adhuc fulgore siderum fruitur et nocte nostra nam cum dies occidit imponit morti suae finem domum repetit et maternos territat somnos inueni aliqua inueni uincla uerborum sed arte tota sed labore toto magna tua gloria est si retines filium qui redit etiam a morte ad matrem noxium sepulcro circumdatur carmen tunc horrentibus uerbis urna praecluditur tunc primum miser filius mors et umbra fit ite nunc et putate uana fuisse matris solacia filium ista si cogitationibus et inani persuasione uidisset adhuc uideret