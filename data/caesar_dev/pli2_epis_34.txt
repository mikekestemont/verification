arbitrium aut ad suum facere mei certe stomachi haec natura est ut nihil nisi totum et merum uelit uale mirificae rei non interfuisti ne ego quidem sed me recens fabula excepit passennus paulus splendidus eques romanus et in primis eruditus scribit elegos gentilicium hoc illi est enim municeps properti atque etiam inter maiores suos propertium numerat is cum recitaret ita coepit dicere prisce iubes ad hoc iauolenus priscus aderat enim ut paulo amicissimus ego uero non iubeo cogita qui risus hominum qui ioci est omnino priscus dubiae sanitatis interest tamen officiis adhibetur consiliis atque etiam ius ciuile publice respondet quo magis quod tunc fecit et ridiculum et notabile fuit interim paulo aliena deliratio aliquantum frigoris attulit tam sollicite recitaturis prouidendum est non solum ut sint ipsi sani uerum etiam ut sanos adhibeant uale petis ut tibi auunculi mei exitum scribam quo uerius tradere posteris possis gratias ago nam uideo morti eius si celebretur a te immortalem gloriam esse propositam quamuis enim pulcherrimarum clade terrarum ut populi ut urbes memorabili casu quasi semper uicturus occiderit quamuis ipse plurima opera et mansura condiderit multum tamen perpetuitati eius scriptorum tuorum aeternitas addet equidem beatos puto quibus deorum munere datum est aut facere scribenda aut scribere legenda beatissimos uero quibus utrumque horum in numero auunculus meus et suis libris et tuis erit quo libentius suscipio deposco etiam quod iniungis erat miseni classemque imperio praesens regebat nonum kal septembres hora fere septima mater mea indicat ei apparere nubem inusitata et magnitudine et specie usus ille sole mox frigida gustauerat iacens studebatque poscit soleas ascendit locum ex quo maxime miraculum illud conspici poterat nubes incertum procul intuentibus ex quo monte uesuuium fuisse postea cognitum est oriebatur cuius similitudinem et formam non alia magis arbor quam pinus expresserit nam longissimo uelut trunco elata in altum quibusdam ramis diffundebatur credo quia recenti spiritu euecta dein senescente eo destituta aut etiam pondere suo uicta in latitudinem uanescebat candida interdum interdum sordida et maculosa prout terram cineremue sustulerat magnum propiusque noscendum ut eruditissimo uiro uisum iubet liburnicam aptari mihi si uenire una uellem facit copiam respondi studere me malle et forte ipse quod scriberem dederat egrediebatur domo accipit codicillos rectinae tasci imminenti periculo exterritae nam uilla eius subiacebat nec ulla nisi nauibus fuga ut se tanto discrimini eriperet orabat uertit ille consilium et quod studioso animo incohauerat obit maximo deducit quadriremes ascendit ipse non rectinae modo sed multis erat enim frequens amoenitas orae laturus auxilium properat illuc unde alii fugiunt rectumque cursum recta gubernacula in periculum tenet adeo solutus metu ut omnes illius mali motus omnes figuras ut deprenderat oculis dictaret enotaretque iam nauibus cinis incidebat quo propius accederent calidior et densior iam pumices etiam nigrique et ambusti et fracti igne lapides iam uadum subitum ruinaque montis litora obstantia cunctatus paulum an retro flecteret mox gubernatori ut ita faceret monenti fortes inquit fortuna iuuat pomponianum pete stabiis erat diremptus sinu medio nam sensim circumactis curuatisque litoribus mare infunditur ibi quamquam nondum periculo appropinquante conspicuo tamen et cum cresceret proximo sarcinas contulerat in naues certus fugae si contrarius uentus resedisset quo tunc auunculus meus secundissimo inuectus complectitur trepidantem consolatur hortatur utque timorem eius sua securitate leniret deferri in balineum iubet lotus accubat cenat aut hilaris aut quod aeque magnum similis hilari interim e uesuuio monte pluribus locis latissimae flammae altaque incendia relucebant quorum fulgor et claritas tenebris noctis excitabatur ille agrestium trepidatione ignes relictos desertasque uillas per solitudinem ardere in remedium formidinis dictitabat tum se quieti dedit et quieuit uerissimo quidem somno nam meatus animae qui illi propter amplitudinem corporis grauior et sonantior erat ab iis qui limini obuersabantur audiebatur sed area ex qua diaeta adibatur ita iam cinere mixtisque pumicibus oppleta surrexerat ut si longior in cubiculo mora exitus negaretur excitatus procedit seque pomponiano ceterisque qui peruigilauerant reddit in commune consultant intra tecta subsistant an in aperto uagentur nam crebris uastisque tremoribus tecta nutabant et quasi emota sedibus suis nunc huc nunc illuc abire aut referri uidebantur sub dio rursus quamquam leuium exesorumque pumicum casus metuebatur quod tamen periculorum collatio elegit et apud illum quidem ratio rationem apud alios timorem timor uicit ceruicalia capitibus imposita linteis constringunt id munimentum aduersus incidentia fuit iam dies alibi illic nox omnibus noctibus nigrior densiorque quam tamen faces multae uariaque lumina soluebant placuit egredi in litus et ex proximo adspicere ecquid iam mare admitteret quod adhuc uastum et aduersum permanebat ibi super abiectum linteum recubans semel atque iterum frigidam aquam poposcit hausitque deinde flammae flammarumque praenuntius odor sulpuris alios in fugam uertunt excitant illum innitens seruolis duobus assurrexit et statim concidit ut ego colligo crassiore caligine spiritu obstructo clausoque stomacho qui illi natura inualidus et angustus et frequenter aestuans erat ubi dies redditus is ab eo quem nouissime uiderat tertius corpus inuentum integrum illaesum opertumque ut fuerat indutus habitus corporis quiescenti quam defuncto similior interim miseni ego et mater sed nihil ad historiam nec tu aliud quam de exitu eius scire uoluisti finem ergo faciam unum adiciam omnia me quibus interfueram quaeque statim cum maxime uera memorantur audieram persecutum tu potissima excerpes aliud est enim epistulam aliud historiam aliud amico aliud omnibus scribere uale indignatiunculam quam in cuiusdam amici auditorio cepi non possum mihi temperare quo minus apud te quia non contigit coram per epistulam effundam recitabatur liber absolutissimus hunc duo aut tres ut sibi et paucis uidentur diserti surdis mutisque similes audiebant non labra diduxerunt non mouerunt manum non denique assurrexerunt saltem lassitudine sedendi quae tanta grauitas quae tanta sapientia quae immo pigritia arrogantia sinisteritas ac potius amentia in hoc totum diem impendere ut offendas ut inimicum relinquas ad quem tamquam amicissimum ueneris disertior ipse es tanto magis ne inuideris nam qui inuidet minor est denique siue plus siue minus siue idem praestas lauda uel inferiorem uel superiorem uel parem superiorem quia nisi laudandus ille non potes ipse laudari inferiorem aut parem quia pertinet ad tuam gloriam quam maximum uideri quem praecedis uel exaequas equidem omnes qui aliquid in studiis faciunt uenerari etiam mirarique soleo est enim res difficilis ardua fastidiosa et quae