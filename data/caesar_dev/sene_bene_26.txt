succumbunt uitia uirtutibus si illa non cito odisse properaueris illud utique unice tibi placet uelut magnifice dictum turpe esse beneficiis uinci quod an sit uerum non immerito quaeri solet longeque aliud est quam mente concipis numquam enim in rerum honestarum certamine superari turpe est dummodo arma non proicias et uictus quoque uelis uincere non omnes ad bonum propositum easdem adferunt uires easdem facultates eandem fortunam quae optimorum quoque consiliorum dumtaxat exitus temperat uoluntas ipsa rectum petens laudanda est etiam si illam alius gradu uelociori antecessit non ut in certaminibus ad spectaculum editis meliorem palma declarat quamquam in illis quoque saepe deteriorem praetulit casus ubi de officio agitur quod uterque a sua parte esse quam plenissimum cupit si alter plus potuit et ad manum habuit materiam sufficientem animo suo si illi quantum conatus est fortuna permisit alter autem uoluntate par est etiam si minora quam accepit reddidit aut omnia non reddidit sed uult reddere et toto in hoc intentus est animo non magis uictus est quam qui in armis moritur quem occidere facilius hostis potuit quam auertere quod turpe existimas id accidere uiro bono non potest ut uincatur numquam enim succumbet numquam renuntiabit ad ultimum usque uitae diem stabit paratus et in hac statione morietur magna se accepisse prae se ferens paria uoluisse lacedaemonii uetant suos pancratio aut caestu decernere ubi inferiorem ostendit uicti confessio cursor cretam prior contigit uelocitate illum non animo antecessit luctator ter abiectus perdidit palmam non tradidit cum inuictos esse lacedaemonii ciues suos magno aestimarent ab iis certaminibus remouerunt in quibus uictorem facit non iudex nec per se ipse exitus sed uox cedentis et tradere iubentis hoc quod illi in suis ciuibus custodiunt uirtus ac bona uoluntas omnibus praestat ne umquam uincantur quoniam quidem etiam inter superantia animus inuictus est ideo nemo trecentos fabios uictos dicit sed occisos et regulus captus est a poenis non uictus et quisquis alius saeuientis fortunae ui ac pondere oppressus non submittit animum in beneficiis idem est plura aliquis accepit maiora frequentiora non tamen uictus est beneficia fortasse beneficiis uicta sunt si inter se data et accepta computes si dantem et accipientem comparaueris quorum animi et per se aestimandi sunt penes neutrum erit palma solet enim fieri ut etiam cum alter multis uulneribus confossus est alter leuiter quidem saucius pares exisse dicantur quamuis alter uideatur inferior ergo nemo uinci potest beneficiis si scit debere si uult referre si quem rebus non potest animo aequat hic quam diu in hoc permanet quam diu tenet uoluntatem gratum animum signis approbandi quid interest ab utra parte munuscula plura numerentur tu multa dare potes et ego tantum accipere possum tecum stat fortuna mecum bona uoluntas tamen tam par tibi sum quam multis armatissimis nudi aut leuiter armati nemo itaque beneficiis uincitur quia tam gratus est quisque quam uoluit nam si turpe est beneficiis uinci non oportet a praepotentibus uiris accipere beneficium quibus gratiam referre non possis a principibus dico a regibus quos eo loco fortuna posuit ex quo largiri multa possent pauca admodum et imparia datis recepturi reges et principes dixi quibus tamen potest opera nauari et quorum illa excellens potentia per minorum consensum ministeriumque constat at sunt quidam extra omnem subducti cupiditatem qui uix ullis humanis desideriis continguntur quibus nihil potest praestare ipsa fortuna necesse est a socrate beneficiis uincar necesse est a diogene qui per medias macedonum gazas nudus incessit calcatis regis opibus o ne ille tunc merito et sibi et ceteris quibus ad dispiciendam ueritatem non erat obfusa caligo supra eum eminere uisus est infra quem omnia iacebant multo potentior multo locupletior fuit omnia tunc possidente alexandro plus enim erat quod hic nollet accipere quam quod ille posset dare non est turpe ab his uinci neque enim minus fortis sum si cum inuulnerabili me hoste committis nec ideo minus ignis urere potest si in materiam incidit inuiolabilem flammis nec ideo ferrum secandi uim perdidit si non recipiens ictum lapis solidusque et inuictae aduersus dura naturae diuidendus est idem tibi de homine grato respondeo non turpiter uincitur beneficiis si ab his obligatus est ad quos aut fortunae magnitudo aut eximia uirtus aditum redituris ad se beneficiis clusit a parentibus fere uincimur nam tam diu illos habemus quam diu iudicamus graues et quam diu beneficia illorum non intellegimus cum iam aetas aliquid prudentiae collegit et apparere coepit propter illa ipsa eos amari a nobis debere propter quae non amabantur admonitiones seueritatem et inconsultae adulescentiae diligentem custodiam rapiuntur nobis paucos usque ad uerum fructum a liberis percipiendum perduxit aetas ceteri filios onere senserunt non est tamen turpe uinci beneficiis a parente quidni non sit turpe eum a nullo sit quibusdam enim et pares et impares sumus pares animo quem solum illi exigunt quem nos solum promittimus impares fortuna quae si cui obstitit quominus referret gratiam non ideo illi tamquam uicto erubescendum est non est turpe non consequi dummodo sequaris saepe necesse est ante alia beneficia petamus quam priora reddidimus nec ideo non petimus aut turpiter quia non reddituri debebimus quia non per nos erit mora quominus gratissimi simus sed interueniet aliquid extrinsecus quod prohibeat nos tamen nec uincemur animo nec turpiter his rebus superabimur quae non sunt in nostra potestate alexander macedonum rex gloriari solebat a nullo se beneficiis uictum non est quod nimius animi macedonas et graecos et caras et persas et nationes discriptas in exercitum suspiciat nec hoc sibi praestitisse regnum a thraciae angulo porrectum usque ad litus incogniti maris iudicet eadem re gloriari socrates potuit eadem diogenes a quo utique uictus est quidni uictus sit illo die quo homo super mensuram iam humanae superbiae tumens uidit aliquem cui nec dare quicquam posset nec eripere archelaus rex socratem rogauit ut ad se ueniret dixisse socrates traditur nolle se ad eum uenire a quo acciperet beneficia cum reddere illi paria non posset primum in ipsius potestate erat non accipere deinde ipse dare beneficium prior incipiebat ueniebat enim rogatus et id dabat quod utique ille non erat socrati redditurus etiamnunc archelaus daturus erat aurum et argentum recepturus contemptum auri et argenti non poterat referre archelao socrates