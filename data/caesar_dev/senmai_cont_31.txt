est luxuria tua qualem uideri uelis non simulas ista sed facis nec amantem agis sed amas nec potantem adumbras sed bibis nec te dicis bona dissipare sed dissipas nemo puto uitia quia odit imitatur quis imperator ob hoc ipse de proelio fugit ut bene pugnaret exercitus quis ut ambitum comprimeret ipse honores mercatus est quis ut seditionem leniret turbauit rem publicam non coercet uitia qui prouocat latro sic diuisit an ob hoc accusari pater possit hic illam uolgarem quaestionem posuit quam solebat fastidire an possit dementiae agi cum patre ob ullam aliam rem quam dementiam si deliquerit minime hoc patri obici solere luxuriam non magis quam auaritiam quam iracundiam non uitia patris accusari solere sed ad morbum ut possit aliquid praeter dementiam obici patri an luxuria non possit alioqui filiis inquit abdicare permittitis hic de suo consumit an si ob hoc accusari pater a filio potest a tali filio possit hic uitiorum exprobratio quid si ebrietatem patri obicis ebrius si petulantiam iniuriarum damnatus etiamsi ob hoc accusari potest etiamsi a tali filio an si ad castigandum filium hoc consilio usus est damnandus sit ait enim adulescens quolibet alio genere debuisti me obiurgare quid si adulterium uelles uindicare committendo turpe est sic castigare uitia ut imiteris deinde an consilio luxurietur non enim concedit hoc filius alioqui inquit quare si coepisti sic emendare filium cum emendaueras non desinis cestius a parte patris aiebat simulationem luxuriae significandam magis quam profitendam ita inquit apparebit illum simulasse si etiamnunc simulat si desinit simulare ostendit iam sibi nihil opus esse eo consilio quasi filius emendatus sit emendatum autem esse non concessit et adsidue dixit nihil magis se quam interuallum hoc luxuriae timere intermissa uitia uehementius surgere latro aperte putabat simulationem confitendam incipio inquit non tantum honestum senem sed prudentem defendere si quod uitium uideri poterat efficio consilium quare potius significet quam dicat frugi esse blandus hac figura declamauit abdicauit filium et pro abdicante respondit cestius aiebat adulescentis partem diligentius colorandam facere illum rem non ita probam patri non remittere quod a patre ipsi remissum sit itaque sic narrauit ut suam quoque luxuriam imputaret patri non seueram fuisse disciplinam non bene institutam domus legem quae posset adulescentis mores formare et a uitiis aetatis abducere quodammodo inquit ad luxuriam a patre praemissus sum unguento canos madentis et comissatorem senem utique nulli nimis luxuriosus sed parum sanus uidebatur merito in adulescentibus non omnem luxuriam uindicant cito desinunt desii cum haberem luxuriae istius exemplum quaeritis quae res mihi remedio fuerit aetas illa quae faciebam iam putabam me non decere hunc sensum ipse cestius sano genere dixit flauum alfium auditorem suum qui eandem rem lasciuius dixerat obiurgauit flauus hoc modo dixit cum desiderio scripsisse paulatim se ad frugalitatem redisse et odium sibi uitiorum factum hoc fuit inquit quare desinerem sentiebam inquit me senem fieri cestius hoc aiebat dulcius quidem esse sed corripuit ultimam sententiam incredibile est inquit cum iuuenis sit sensisse illum se senem fieri et nolim uideri tam diu luxuriatum donec sentiret se senem fieri fuscus arellius dixit non accusaturus patrem sed me defensurus sum ne aliena luxuria male audiam hoc consilium luxuriante filio inhonestum emendato superuacuum in narratione hunc colorem habuit subito furore conlapsam patri mentem meretricem uidi pendentem collo senis et parasitorum circumfusum patri gregem turpes interim cum riualibus rixas et ebrietati nocturnae additum diem putaui initio et ego consilium esse non morbum desii luxuriari desinet inquam si propter me coepit permanet in iuuenalibus uitiis et turpius luxuriosus et diutius quid faciam si ex suo more emendare patrem uolo luxuriandum est silo pompeius patronum adulescenti dedit quod non putabat in accusatoris persona latro faciendum ut aliquis per patronum accusaret patrem rufus uibius dixit a parte adulescentis festiuum senem in honorem filii sui ebrius fit in narratione hoc usus est colore solutum patrem iam mente eius labente laudare coepisse luxuriam dicere eos esse felicissumos qui sibi amare permitterent nec curarent tantum habere quantum acceperant obiurgare interim quasi non commodaret rusticum inquit iuuenem praematura inquit seueritas non est frugalitas sed tristitia quid tu senex facies non creditis haec illum dixisse qui ut ait ita me obiurgare uult ut luxurietur argentarius hoc colore declamauit duo luxuriantur in domo alter iuuenis alter senex alter filius alter pater uterque aeque licenti cultu per publicum incedit alter uobis hoc ait concessis aetati uoluptatibus utor et iuuenali lege defungor id facio quod pater meus fecit cum iuuenis esset negabit bona ego aetate coepi simul primum hoc tirocinium adulescentiae quasi debitum ac sollemne persoluero reuertar ad bonos mores qui qualem causam habeat uideritis facit etiamsi non quod oporteat fieri at quod solet alter ait scio me nouum ciuitatis miraculum incedere luxuriosum senem sed hoc castigandi genus commentus sum ut emendarem filium ipse peccare coepi ita si auos uiueret ut nemo in domo luxuriosus esset tres luxuriosi fuissetis a parte patris glicon spiridion dixit ego men arlin damanon su d ou asiage agroitas massiliensis longe uiuidiorem sententiam dixit quam ceteri graeci declamatores qui in hac controuersia tamquam riuales rixati sunt dicebat autem agroitas arte inculta ut scires illum inter graecos non fuisse sententiis fortibus ut scires illum inter romanos fuisse sententia quae laudabatur haec fuit epi tes asotias touto diamefonechamen su men dapanas edomenos ego de lupoumenos damas scombrus estugemenen asotian asoteue diocles caristius eith eucharistoies arti ech tes asotias metaballomai hermagoras raras sententias dicebat sed argutas et quae auditorem diligentem penitus adficerent securum et neglegentem transcurrerent in hac controuersia dixit o tuches deines tauta epitattontes allelois elussomen barbarus dixit uulgarem sensum satis uulgariter gnose technon oti nous gera sunanthei elegantius hoc composuit hispo romanius placet uobis frugalitas mea quod patrimonium seruaui quod adquisiui quod uxorem mature duxi semper dilexi quod ab omni me tutum fabula praestiti illud adfirmo nihil tota uita frugalius feci rem ab omnibus dictam celerrime siriacus uallius dixit fili quando uis desinamus quidam cum haberet formosam uxorem peregre profectus est in uiciniam mulieris peregrinus mercator commigrauit ter illam appellauit de stupro adiectis pretiis negauit illa decessit mercator testamento heredem omnibus bonis reliquit formosam et adiecit elogium pudicam repperi adit hereditatem redit maritus accusat