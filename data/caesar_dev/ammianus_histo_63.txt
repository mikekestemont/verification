sui lateribus conruere harum interitu cognito residuae ut imbelles domi relictae extrema perpessae uicinitatis eis repensantis similia funestos impetus declinantes ad pacatiorem sedem transiere thermodontis quarum progenies longe deinde propagata per numerosam subolem manu firmissima ad loca reuerterat genitalia secuto tempore populis diuersarum originum formidabilis haut procul inde attollitur carambis placide collis contra septentrionem helicen exsurgens cuius e regione est criumetopon tauricae promuntorium duobus milibus et quingentis stadiis disparatum hocque ex loco omnis ora maritima cuius initium halys est amnis uelut longitudine lineali directa nerui efficit speciem duabus arcus summitatibus conligati his regionibus dahae confines sunt acerrimi omnium bellatores et chalybes per quos erutum et domitum est primitus ferrum post quos terras patentes byzares obtinent et sapires et tibareni et mossynoeci et macrones et philyres populi nulla nobis adsuetudine cogniti a quibus breui spatio distant uirorum monumenta nobilium in quibus sthenelus est humatus et idmon et tiphys primus herculis socius amazonico bello letaliter uulneratus alter augur argonautarum tertius eiusdem nauis cautissimus rector praetercursis partibus memoratis aulion antron est et fluenta callichori ex facto cognominati quod superatis post triennium indicis nationibus ad eos tractus liber reuersus circa huius ripas uirides et opacas orgia pristina reparauit et choros trieterica huius modi sacra quidam existimant appellari post haec confinia camaritarum pagi sunt celebres et phasis fremebundis cursibus colchos attingit aegyptiorum antiquam subolem ubi inter ciuitates alias phasis est nomine fluuii dictitata et dioscurias nunc usque nota cuius auctores amphitus et cercius spartani traduntur aurigae castoris et pollucis quibus heniochorum natio est instituta paulum ab his secernuntur achaei qui bello anteriore quodam apud troiam consummato non cum super helena certaretur ut auctores prodidere non nulli in pontum reflantibus uentis errore delati cunctisque hostilibus stabilem domiciliis sedem nusquam reperientes uerticibus montium insedere semper niualium et horrore caeli districti uictum etiam sibi cum periculis rapto parare adsuefacti sunt atque eo ultra omnem deinde ferociam saeuierunt super cercetis qui isdem adnexi sunt nihil memoratu traditur dignum quorum post terga cimmerici agitant incolae bospori ubi milesiae sunt ciuitates harumque uelut mater omnium panticapaeum quam perstringit hypanis fluuius genuinis intumescens aquis et externis itineribus hinc extensis amazones ad usque caspium mare porrectae circumcolunt tanain qui inter caucasias oriens rupes per sinuosos labitur circumflexus asiamque disterminans ab europa in stagnis maeoticis delitescit huic ra uicinus est amnis in cuius superciliis quaedam uegetabilis eiusdem nominis gignitur radix proficiens ad usus multiplices medelarum vltra tanain panduntur in latitudinem sauromatae per quos amnes fluunt perpetui marabius et rombitus et theophanius et totordanes licet alia quoque distans inmanibus interuallis sauromatarum praetenditur natio litori iuncta quod coracen suscipiens fluuium in aequor eiectat extremum prope palus est maeotis amplissimi circumgressus ex cuius uberrimis uenis per panticapes angustias undarum magnitudo prorumpit in pontum cuius in dextro latere insulae sunt phanagorus et hermonassa studio constructae graecorum circa haec stagna ultima extimaque plures habitant gentes sermonum institutorumque uarietate dispariles iaxamatae et maeotae et iazyges roxolanique et halani et melanchlaenae et cum gelonis agathyrsi apud quos adamantis est copia lapidis aliique ultra latentes quod sunt omnium penitissimi sed maeotidos lateri laeuo cherronesus est propinqua coloniarum plena graecarum unde quieti sunt homines et sedati adhibentes uomeri curam et prouentibus fructuariis uictitantes a quibus per uaria regna diducti itineribus modicis tauri dissociantur inter quos inmani diritate terribiles arichi et sinchi et napaei intendente saeuitiam licentia diuturna indidere mari nomen inhospitali et a contrario per cauillationem pontus euxinus appellatur ut euethe graeci dicimus stultum et noctem euphronen et furias eumenidas dis enim hostiis litantes humanis et immolantes aduenas dianae quae apud eos dicitur orsiloche caesorum capita fani parietibus praefigebant uelut fortium perpetua monumenta facinorum in hac taurica insula leuce sine habitatoribus ullis achilli est dedicata in quam si fuerint quidam forte delati uisis antiquitatis uestigiis temploque et donariis eidem heroi consecratis uesperi repetunt naues aiunt enim non sine discrimine uitae illic quemquam pernoctare ibi et aquae sunt et candidae aues nascuntur halcyonibus similes super quarum origine et hellespontiaci proelii tempore disserebamus sunt autem quaedam per tauricam ciuitates inter quas eminet eupatoria et dandace et theodosia et minores aliae nullis humanis hostiis inpiatae hactenus arcus apex protendi existimatur eius nunc residua leniter sinuata subiectaque ursae caelesti ad usque laeuum bospori thracii latus ut ordo postulat exsequemur id admonentes quod cum arcus omnium gentium flexis curuentur hastilibus scythici soli uel parthici circumductis utrimque introrsus pandis et patulis cornibus effigiem lunae decrescentis ostendunt medietatem recta et rotunda regula diuidente ergo in ipso huius conpagis exordio ubi riphaei deficiunt montes habitant arimphaei iusti homines placiditateque cogniti quos amnes chronius et visula praeterfluunt iuxtaque massagetae halani et sargetae aliique plures obscuri quorum nec uocabula nobis sunt nota nec mores interiectu deinde non mediocri carcinites panditur sinus eiusdemque nominis fluuius et religiosus per eas terras triuiae lucus dein borysthenes a montibus oriens neruiorum primigeniis fontibus copiosus concursuque multorum amnium adulescens mari praeruptis undarum uerticibus intimatur cuius in marginibus nemorosis borysthenes est ciuitas et cephalonesus et arae alexandro magno caesarique augusto sacratae longo exinde interuallo paene est insula quam incolunt sindi ignobiles post heriles in asia casus coniugiis potiti dominorum et rebus quibus subiectum gracile litus achilleos uocant indigenae dromon exercitiis ducis quondam thessali memorabilem eique proxima est ciuitas tyros colonia phoenicum quam praestringit fluuius tyras in medio autem spatio arcus quod prolixae rotunditatis esse praediximus quodque expedito uiatori diebus conficitur quindecim europaei sunt halani et costobocae gentesque scytharum innumerae quae porriguntur ad usque terras sine cognito fine distentas quarum pars exigua frugibus alitur residuae omnes palantes per solitudines uastas nec stiuam aliquando nec sementem expertas sed squalentes et pruinosas ferarum taetro ritu uescuntur eisque caritates et habitacula uilesque suppellectiles plaustris inpositae sunt corticibus tectis et cum placuerit sine obstaculo migrant eodem carpenta quo libuerit conuoluentes cum autem ad alium portuosum ambitum fuerit uentum qui arcus figuram determinat ultimam peuce prominet insula quam circumcolunt trogodytae et peucini minoresque aliae gentes et histros quondam potentissima ciuitas et tomi et apollonia et anchialos et odissos aliae praeterea multae quas litora continent thraciarum amnis uero danubius oriens prope rauracos monte confine limitibus raeticis per latiorem orbem praetentus ac sexaginta nauigabilis paene omnes recipiens