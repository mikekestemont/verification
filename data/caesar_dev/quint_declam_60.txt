uelim sed ut mihi liceat et uiuere uictus sum enim mehercules uictus sum iudices absolutionibus meis et quae certissima est animae laborantis infirmitas misera felicitate defeci quem mihi uultum domum reuerso quem suadetis animum non decet gaudium me um exaspero hilaritate offendo tristitia capto sermonem inuisus sum tamquam adroganter insultem doloris causa dicor si propius aspiciar uideor si recedo contemnere quousque uincemus nesciunt prorsus abdicationibus mederi qui non statim cedunt qui conscientiae suae rigore nituntur non uincitur pater non sum absolutus cum domum ueni nemo me diligit nemo reueretur iam ad nos de penatibus illis non pertinent nisi secreta nisi latebrae non exuo non depono sordes et mihi cotidie senex tamquam accusaturus occurrit attendo quid faciam quid loquar qualis aspiciar et quod malignissimum est sollicitudinis genus me ipse custodio satiasti me uita satiasti et cum felicibus quoque ueniat ex nimia prosperitatis continuatione fastidium quod taedium paras lassitudine miserorum consumpta est in lacrimis in precibus aetas exacti sordibus dies anxietate noctes quid mihi contra tam indigna tam grauia promittit integritas abdicari debet quem nocentem pater odit mori quem innocentem sed ut credamus inquit uoluisse te mori cur potissimum ueneno possis quidem pater hanc de omni supremorum genere litem facere morientibus et quia rerum natura uarias fatorum uias indulsit animae in nullo non exitu simili ratione reprehendas quicquid electum est sic super strictum nudatumque mucronem proclamares cur non ueneno sed nihil est delicatius exitu quem non supplicia non metus sed collecta de calamitatibus commendat infirmitas mihi tamen praecipue cum hoc mortis instrumento propria concordia est non spargit cruorem nec trucem cadaueris relinquit aspectum placida est quieta est ingratissime senex ego et hoc sic moriendo prospexeram ne me occidisse alius uideretur te nunc adprehendo te interrogo pater ita parricida sum ego qui uenenum adfero in domum tuam inparatum rude terendum cui tam multa restant ante quam dari possit ita parricida sum qui iuxta te quaero secretum qui de potione tibi incerta quam nemo detulit tam simpliciter tam facile respondi secedo in medios penates nullos ab introitu praepono custodes non euito transitus non excludo uenturos rogo utrum haec omnia sunt occidere uolentis an mori uenenum quod tibi pararetur inuenisses absconsum reconditum multum circa illud palloris attoniti concisa uerba trepida suspiria et me negantem parricida deprehensus effudisset uenenum ne fateretur cur ergo inquit si tibi paraueras non bibisti breuiter pater et secundum naturam condicionis humanae respondeo nihil aliud esse in potestate miserorum quam ut mori uelint ego cum dico mori uolo non hoc dico moriturus sum de animo meo respondeo non promitto de fato miraris quod quamuis iam teneam uenenum multum tamen adhuc casibus incertisque superest accepere perfossis plerumque uisceribus uitam tamen ab ipsa desperatione redeuntem strictos circa colla laqueos aut nexus aut ipsius corporis ruina decepit rotatos per abrupta mollis iactus explicuit tam consentaneum est ne moriatur qui uelit quam quod morimur inuiti sed malo sicut coepi simplici tecum ratione consistere nihil aeque pater impetu constat quam mori uelle nec quicquam res humanae inpatientius habent pereuntis adfectu hunc si retinere uelis sufficit ut moreris et rationem quoque homini mortis eripiet si quis abstulerit ardorem frangit animum quisquis interuenit abducit auocat quisquis adloquitur ambiunt ur cuncta moriendi spatia pro uita ideo nos mehercules crediderim in eiusmodi exitum eligere secretum minimum est quod confundat hominem infirmitate morientem et exiguis causis opus est ut displiceat obitus quem misero suasit integritas quid si interueniat aliquis qui gaudeat qui uindicari se putet si testis adhibeat oculos quibus inuidendum sit statim mehercules adrogans uita s t imulabitur statim contumax dolor cum deprehensa morte dissentiet nescis quantum mihi haesitationis paraueris cum interroges dum respondere cogis setis quem et reddere iterum litigare defendi me uero tunc pariter omnes tenuistis adfectus indignatio pietas reuerentia dolor ego propter patrem mori possum coram patre non possum adice nunc quod et dixisti bibe si mehercules saucium palpitantemque iussisses adigere ferrum premerem clausis uulneribus animam si stringere aptatos ad colla nexus conarer abrupto desilire laqueo si non iniceres manum ad praecipitia properanti flecterem in plana cursum merito prorsus anime secretum solitudinemque captaueras interuenit pater actum est perit ille susceptae mortis ardor et utroque nos resoluit adfectu mori non debeo si uetuerit non potero si iusserit bibe inquit nondum quidem potioni uirus aptatum est sed me ideo deprehendisti quia adhuc terebatur multa tamen mihi pater ante facienda sunt uolo prius conuocare seruulos contrahere libertos complorare conqueri mandare defendi bibe mihi uero tunc adiecisse uisus es teneris haeres eamus ad iudicem bibe sic hoc iubes tamquam negem uenenum interrogare uos uelut in illa secreti nostri praesentia libet quem mihi post hanc uocem animum datis dicit hoc accusator dicit hoc uictus dicit secreto dicit sic ut possit negare si bibero bibe ego quidem uolo et hoc cum maxime paro sed totum hunc animum senex tua auiditate mutasti bibe quid restat quam ut recusantis ora diducas ut infundas per oppositas manus mihi uero tunc excidit quid uel l em quid pararem uidi truces loquentis oculos uultus parricidali ardore suffusos iuberi mihi uidebar ut biberem tuum uenenum nescisti pater pertinaciam meam seruare nescisti filium propter te mori uolentem deprehendisti uis occidere ueta inuade poculum ne hauriam bibam exclama temerari quid facis iam desino irasci iam reuertor in gratiam properabo ut hoc secum aures ferant ut inpatientia tua fruantur oculi tibi inputes quod me retorsisti quod ablata sunt sacramenta pereundi innocenti facilius est mori si rogetur ut uiuat fidem deorum in quam me contumaciam pater in quem tunc inpulisti contentionis ardorem cum diceres bibe nec uiuere mihi libuit nec mori ereptus sum miser animo meo et inprouisa uoce percussus steti sine affectu sine necogitatione attonitus amens et me paene aliter occidi nihil est profecto inprouisorum dolore torrentius et fractae malorum contentione mentes ad inexpectata caligant non querelas post hoc inuenio non uerba non lacrimas ad nullius rei conatum sufficit mori alterius animo et suo ueneno licet igitur noua me reatus mole conuenias non paenitet tamen flexisse non paenitet illum spiritum rigoremque pereundi tamquam parricida moriebar pater qui queritur quod non bibi iam nunc diceret deprehensus erat negare non poterat essem nunc ter abdicatus