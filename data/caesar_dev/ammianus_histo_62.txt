senator ex negotio proprio forte repertus apud constantinopolim quem arbitrio suo achaiae proconsulari praefecerat potestate nec tamen cum corrigendis ciuilibus ita diligenter instaret omisit castrensia rectores militibus diu exploratos adponens urbes quin etiam per thracias omnes cum munimentis reparans extimis curansque sollicite ne arma uel indumenta aut stipendium uel alimenta deessent his quos per supercilia histri dispersos excursibusque barbarorum oppositos agere uigilanter audiebat et fortiter quae cum ita diuideret nihil segnius agi permittens suadentibus proximis ut adgrederetur propinquos gothos saepe fallaces et perfidos hostes quaerere se meliores aiebat illis enim sufficere mercatores galatas per quos ubique sine condicionis discrimine uenundantur haec eum curantem et talia commendabat externis nationibus fama ut fortitudine sobrietate militaris rei scientia uirtutumque omnium incrementis excelsum paulatimque progrediens ambitum oppleuerat mundi proinde timore eius aduentus per finitimos longeque distantes latius explicato legationes undique solito ocius concurrebant hinc transtigritanis pacem obsecrantibus et armeniis inde nationibus indicis certatim cum donis optimates mittentibus ante tempus ab usque diuis et serendiuis ab australi plaga ad famulandum rei romanae semet offerentibus mauris ab aquilone et regionibus solis per quas in mare phasis accipitur bosporanis aliisque antehac ignotis legationes uehentibus supplices ut annua conplentes sollemnia intra terrarum genitalium terminos otiose uiuere sinerentur viii adpositum est ut existimo tempus ad has partes nos occasione magni principis deuolutos super thraciarum extimis situque pontici sinus uisa uel lecta quaedam perspicua fide monstrare athos in macedonia mons ille praecelsus nauibus quondam medicis peruius et caphareus euboicus scopulus ubi nauplius palamedis pater classem conlisit argiuam licet longo spatio controuersi a thessalo mari distinguunt aegaeum quod paulatim fusius adulescens dextra qua late protenditur per sporadas est insulosum atque cycladas ideo sic appellatas quod omnes ambiunt delon partu deorum insignem laeua imbrum et tenedum circumluens et lemnum et thasum quando perflatur lesbo inliditur uiolentius unde gurgitibus refluis apollinis sminthii templum et troada perstringit et ilium heroicis casibus claram efficitque melana sinum oppositum zephyro cuius apud principium abdera uisitur protagorae domicilium et democriti cruentaeque diomedis thracii sedes et conualles per quas hebrus sibi miscetur et maronea et aenus qua diris auspiciis coepta moxque relicta ad ausoniam ueterem ductu numinum properauit aeneas hinc gracilescens paulatim et uelut naturali quodam commercio ruens in pontum eiusque partem ad se iungens in speciem þ litterae formatur exin hellespontum a rhodopa scindens cynossema ubi sepulta creditur hecuba et coelan praeterlabitur et seston et callipolin contra per achillis aiacisque sepulchra dardanum contingit et abydon unde iunctis pontibus xerxes maria pedibus peragrauit dein lampsacum themistocli dono datam a rege persarum et parion quam condidit iasionis filius paris unde semiorbe curuescens altrinsecus lataque aperiens terrarum diuortia circumfluis spatiis propontidos respergit ex eoo latere cyzicum et dindyma religiosa matris magnae delubra et apamiam ciumque ubi hylam insecuta rapuit nympha et astacum secuto tempore nicomediam a rege cognominatam qua in occasum procedit cherronesum pulsat et aegospotamus in quo loco lapides casuros ex caelo praedixit anaxagoras et lysimachiam et ciuitatem quam hercules conditam perinthi comitis sui memoriae dedicauit et ut effectae plenaeque þ litterae figura seruetur in meditullio ipso rotunditatis proconesus insula est oblonga et besbicus post cuius summitatem in angustias rursus extenuatum europam et bithyniam intercurrens per chalcedona et chrysopolim et stationes transit obscuras nam supercilia eius sinistra athyras portus despectat et selymbria et constantinopolis uetus byzantium atticorum colonia et promuntorium ceras praelucentem nauibus uehens constructam celsius turrim quapropter ceratas adpellatur uentus inde suetus oriri praegelidus hoc modo fractum et participatione maris utriusque finitum iamque mitescens in aequoream panditur faciem quantum potest cadere sub aspectum late diffusum et longe omnis autem eius uelut insularis circuitus litorea nauigatio uiginti tribus dimensa milibus stadiorum ut eratosthenes adfirmat et hecataeus et ptolomaeus aliique huius modi cognitionum minutissimi scitatores in speciem scythici arcus neruo coagmentati geographiae totius adsensione formatur et qua sol oceano exsurgit eoo paludibus clauditur maeotidos qua declinat in uesperum romanis prouinciis terminatur unde suspicit sidus arctoum homines alit linguis et moribus dispares latus eius austrinum molli deuexitate subductum per haec amplissima spatia oppida sunt dispersa graecorum quae cuncta aetatibus uariis praeter pauca atheniensium coloni condidere milesii inter ionas alios in asia per nileum multo ante locati codri illius filium qui se pro patria bello fertur dorico deuouisse extremitates autem arcus utrimque tenues duo exprimunt bospori e regione sibi oppositi thracius et cimmericus hac causa bospori uocitati quod per eos quondam inachi filia mutata ut poetae locuntur in bouem ad mare ionium permeauit dextram igitur inflexionem bospori thracii excipit bithyniae litus quam ueteres dixere mygdoniam in qua thynia et mariandena sunt regiones et amyci saeuitia bebryces exempti uirtute pollucis remotaque statio in qua uolitantes minaciter harpyias phineus uates horrebat per quae litora in sinus oblongos curuatus sangarius et phyllis et lycus et rhebas fluuii funduntur in maria quibus controuersae cyaneae sunt synplegades gemini scopuli in uertices undique porrecti diruptos adsueti priscis saeculis obuiam sibi cum horrendo fragore conlisis molibus ferri cedentesque retrorsus acri adsultu ad ea reuerti quae pulsarant per has saxorum dehiscentium concursantiumque crebritates si etiam ales interuolasset nulla celeritate pinnarum eripi poterat quin interiret oppressa hi scopuli cum eos argo prima omnium nauis colchos ad direptionem aurei properans uelleris praeterisset innoxia inmobiles turbine circumfracto stetere concorporati ut eos aliquando iuisse diremptos nulli nunc conspicantium credant nisi super hoc congruerent omnes priscorum carminum cantus post bithyniae partem prouinciae pontus et paphlagonia protenduntur in quibus heraclea et sinope et polemonion et amisos amplae sunt ciuitates et tios et amastris omnes ab auspicio diligentia fundatae graecorum et cerasus unde aduexit huius modi poma lucullus insulaeque arduae et trapezunta et pityunta continentis oppida non obscura ultra haec loca acherusium specus est quod accolae ponton adpellant et portus acone fluuii diuersi acheron idemque arcadius et iris et tibris et iuxta parthenius omnes in mare ictu rapido decurrentes thermodon his est proximus ab armonio defluens monte et themiscyraeos interlabens lucos ad quos amazonas quondam migrare necessitas subegerat talis adtritis damnorum assiduitate finitimis amazones ueteres quae eos cruentis populabantur incursibus altiora spirabant uiresque suas circumspectantes his quae propinqua saepius adpetebant ualidiores raptae praecipiti cupiditatis ardore perruptis nationibus plurimis manus atheniensibus intulerunt acrique concertatione effuse disiectae omnes nudatis equitatus