aut alienum aut commune aut publicum aut generale est proprium est cum se quis facientem patientemue aliquid somniat alienum cum alium commune cum se una cum alio publicum est cum ciuitati foroue uel theatro seu quibuslibet publicis moenibus actibusue triste uel laetum quid aestimat accidisse generale est cum circa solis orbem lunaremue globum seu alia sidera uel caelum omnesue terras aliquid somniat innouatum hoc ergo quod scipio uidisse se retulit et tria illa quae sola probabilia sunt genera principalitatis amplectitur et omnes ipsius somnii species attingit est enim oraculum quia paulus et africanus uterque parens sancti grauesque ambo nec alieni a sacerdotio quid illi euenturum esset denuntiauerunt est uisio quia loca ipsa in quibus post corpus uel qualis futurus esset aspexit est somnium quia rerum quae illi narratae sunt altitudo tecta profunditate prudentiae non potest nobis nisi scientia interpretationis aperiri ad ipsius quoque somnii species omnes refertur est proprium quia ad supera ipse perductus est et de se futura cognouit est alienum quod quem statum aliorum animae sortitae sint deprehendit commune quod eadem loca tam sibi quam ceteris eiusdem meriti didicit praeparari publicum quod uictoriam patriae et carthaginis interitum et capitolinum triumphum ac sollicitudinem futurae seditionis agnouit generale quod caelum caelique circulos conuersionisque concentum uiuo adhuc homini noua et incognita stellarum etiam ac luminum motus terraeque omnis situm suspiciendo uel despiciendo concepit nec dici potest non aptum fuisse scipionis personae somnium quod et generale esset et publicum quia necdum illi contigisset amplissimus magistratus immo cum adhuc ut ipse dicit paene miles haberetur aiunt enim non habenda pro ueris de statu ciuitatis somnia nisi quae rector eius magistratusue uidisset aut quae de plebe non unus sed multi similia somniassent ideo apud homerum cum in concilio graecorum agamemnon somnium quod de instruendo proelio uiderat publicaret nestor qui non minus ipse prudentia quam omnis iuuenta uiribus iuuit exercitum concilians fidem relatis de statu inquit publico credendum regio somnio quod si alter uidisset repudiaremus ut futile sed non ab re erat ut scipio etsi necdum adeptus tunc fuerat consulatum nec erat rector exercitus arthaginis somniaret interitum cuius erat auctor futurus audiretque uictoriam beneficio suo publicam uideret etiam secreta naturae uir non minus philosophia quam uirtute praecellens his adsertis quia superius falsitatis insomniorum uergilium testem citantes eius uersus fecimus mentionem eruti de geminarum somnii descriptione portarum siquis forte quaerere uelit cur porta ex ebore falsis et e cornu ueris sit deputata instruetur auctore porphirio qui in commentariis suis haec in eundem locum dicit ab homero sub eadem diuisione descriptum latet inquit omne uerum hoc tamen anima cum ab officiis corporis somno eius paululum libera est interdum aspicit non numquam tendit aciem nec tamen peruenit et cum aspicit tamen non libero et directo lumine uidet sed interiecto uelamine quod nexus naturae caligantis obducit et hoc in natura esse idem uergilius asserit dicens aspice namque omnem quae nunc obducta tuenti mortales hebetat uisus tibi et humida circum caligat nubem eripiam hoc uelamen cum in quiete ad uerum usque aciem animae introspicientis admittit de cornu creditur cuius ista natura est ut tenuatum uisui peruium sit cum autem a uero hebetat ac repellit optutum ebur putatur cuius corpus ita densatum est ut ad quamuis extremitatem tenuitatis erasum nullo uisu ad ulteriora tendente penetretur tractatis generibus et modis ad quos somnium scipionis refertur nunc ipsam eiusdem somnii mentem ipsumque propositum quem graeci uocant antequam uerba inspiciantur temptemus aperire et eo pertinere propositum praesentis operis asseramus sicut iam in principio huius sermonis adstruximus ut animas bene de re publica meritorum post corpora caelo reddi et illic frui beatitatis perpetuitate nos doceat nam scipionem ipsum haec occasio ad narrandum somnium prouocauit quod longo tempore se testatus est silentio condidisse cum enim laelius quereretur nullas nasicae statuas in publico in interfecti tiranni remunerationem locatas respondit scipio post alia in haec uerba sed quamquam sapientibus conscientia ipsa factorum egregiorum amplissimum uirtutis est praemium tamen illa diuina uirtus non statuas plumbo inhaerentes nec triumphos arescentibus laureis sed stabiliora quaedam et uiridiora praemiorum genera desiderat quae tamen ista sunt inquit laelius tum scipio patimini me inquit quoniam tertium diem iam feriati sumus et cetera quibus ad narrationem somnii uenit docens illa esse stabiliora et uiridiora praemiorum genera quae ipse uidisset in caelo bonis rerum publicarum seruata rectoribus sicut his uerbis eius ostenditur sed quo sis africane alacrior ad tutandam rem publicam sic habeto omnibus qui patriam conseruarint adiuuerintauxerint certum esse in caelo definitum locum ubi beati aeuo sempiterno fruantur et paulo post hunc certum locum qui sit designans ait sed sic scipio ut auus hic tuus ut ego qui te genui iustitiam cole et pietatem quae cum magna in parentibus et propinquis tum in patria maxima est ea uita uia est in caelum et in hunc coetum eorum qui iam uixere et corpore laxati illum incolunt locum quem uides significans sciendum est enim quod locus in quo sibi uidetur esse scipio per quietem lacteus circulus est qui uocatur si quidem his uerbis in principio utitur ostendebat autem carthaginem de excelso et pleno stellarum illustri et claro quodam loco et paulo post apertius dicit erat autem is splendidissimo candore inter flammas circus elucens quem uos ut a grais accepistis orbem lacteum nuncupatis ex quo omnia mihi contemplanti praeclara et mirabilia uidebantur et de hoc quidem cum de circulis loquemur plenius disseremus sed iam quoniam inter libros quos de re publica cicero quosque prius plato scripserat quae differentia quae similitudo habeatur expressimus et cur operi suo uel plato eris indicium uel cicero somnium scipionis adsciuerit quidue sit ab epicureis obiectum platoni uel quem ad modum debilis calumnia refellatur et quibus tractatibus philosophi admisceant uel a quibus penitus excludant fabulosa retulimus adiecimusque post haec necessario genera omnium imaginum quae falso quaeque uero uidentur in somnis ipsasque distinximus species somniorum ad quas africani somnium constaret referri et si scipioni conuenerit talia somniare et de geminis somnii portis quae fuerit a ueteribus expressa sententia super his omnibus ipsius somnii de quo loquimur mentem propositumque signauimus et partem caeli euidenter expressimus in qua sibi scipio per quietem haec uel uidisse uisus est