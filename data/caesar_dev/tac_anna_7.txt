legiones destrictis gladiis reus in suggestu per tribunum ostendebatur si nocentem adclamauerant praeceps datus trucidabatur et gaudebat caedibus miles tamquam semet absolueret nec caesar arcebat quando nullo ipsius iussu penes eosdem saeuitia facti et inuidia erat secuti exemplum ueterani haud multo post in raetiam mittuntur specie defendendae prouinciae ob imminentis suebos ceterum ut auellerentur castris trucibus adhuc non minus asperitate remedii quam sceleris memoria centurionatum inde egit citatus ab imperatore nomen ordinem patriam numerum stipendiorum quae strenue in proeliis fecisset et cui erant dona militaria edebat si tribuni si legio industriam innocentiamque ad probauerant retinebat ordinem ubi auaritiam aut crudelitatem consensu obiectauissent soluebatur militia sic compositis praesentibus haud minor moles supererat ob ferociam quintae et unetuicesimae legionum sexagesimum apud lapidem loco uetera nomen est hibernantium nam primi seditionem coeptauerant atrocissimum quodque facinus horum manibus patratum nec poena commilitonum exterriti nec paenitentia conuersi iras retinebant igitur caesar arma classem socios demittere rheno parat si imperium detrectetur bello certaturus at romae nondum cognito qui fuisset exitus in illirico et legionum germanicarum motu audito trepida ciuitas incusare tiberium quod dum patres et plebem inualida et inermia cunctatione ficta ludificetur dissideat interim miles neque duorum adulescentium nondum adulta auctoritate comprimi queat ire ipsum et opponere maiestatem imperatoriam debuisse cessuris ubi principem longa experientia eundemque seueritatis et munificentiae summum uidissent an augustum fessa aetate totiens in germanias commeare potuisse tiberium uigentem annis sedere in senatu uerba patrum cauillantem satis prospectum urbanae seruituti militaribus animis adhibenda fomenta ut ferre pacem uelint immotum aduersus eos sermones fixumque tiberio fuit non omittere caput rerum neque se remque publicam in casum dare multa quippe et diuersa angebant ualidior per germaniam exercitus propior apud pannoniam ille galliarum opibus subnixus hic italiae inminens quos igitur anteferret ac ne postpositi contumelia incenderentur at per filios pariter adiri maiestate salua cui maior e longinquo reuerentia simul adulescentibus excusatum quaedam ad patrem reicere resistentisque germanico aut druso posse a se mitigari uel infringi quod aliud subsidium si imperatorem spreuissent ceterum ut iam iamque iturus legit comites conquisiuit impedimenta adornauit nauis mox hiemem aut negotia uarie causatus primo prudentis dein uulgum diutissime prouincias fefellit at germanicus quamquam contracto exercitu et parata in defectores ultione dandum adhuc spatium ratus si recenti exemplo sibi ipsi consulerent praemittit litteras ad caecinam uenire se ualida manu ac ni supplicium in malos praesumant usurum promisca caede eas caecina aquiliferis signiferisque et quod maxime castrorum sincerum erat occulte recitat utque cunctos infamiae se ipsos morti eximant hortatur nam in pace causas et merita spectari ubi bellum ingruat innocentis ac noxios iuxta cadere illi temptatis quos idoneos rebantur postquam maiorem legionum partem in officio uident de sententia legati statuunt tempus quo foedissimum quemque et seditioni promptum ferro inuadant tunc signo inter se dato inrumpunt contubernia trucidant ignaros nullo nisi consciis noscente quod caedis initium quis finis diuersa omnium quae umquam accidere ciuilium armorum facies non proelio non aduersis e castris sed isdem e cubilibus quos simul uescentis dies simul quietos nox habuerat discedunt in partis ingerunt tela clamor uulnera sanguis palam causa in occulto cetera fors regit et quidam bonorum caesi postquam intellecto in quos saeuiretur pessimi quoque arma rapuerant neque legatus aut tribunus moderator adfuit permissa uulgo licentia atque ultio et satietas mox ingressus castra germanicus non medicinam illud plurimis cum lacrimis sed cladem appellans cremari corpora iubet truces etiam tum animos cupido inuolat eundi in hostem piaculum furoris nec aliter posse placari commilitonum manis quam si pectoribus impiis honesta uulnera accepissent sequitur ardorem militum caesar iunctoque ponte tramittit duodecim milia e legionibus sex et uiginti socias cohortis octo equitum alas quarum ea seditione intemerata modestia fuit laeti neque procul germani agitabant dum iustitio ob amissum augustum post discordiis attinemur at romanus agmine propero siluam caesiam limitemque a tiberio coeptum scindit castra in limite locat frontem ac tergum uallo latera concaedibus munitus inde saltus obscuros permeat consultatque ex duobus itineribus breue et solitum sequatur an inpeditius et intemptatum eoque hostibus in cautum delecta longiore uia cetera adcelerantur etenim attulerant exploratores festam eam germanis noctem ac sollemnibus epulis ludicram caecina cum expeditis cohortibus praeire et obstantia siluarum amoliri iubetur legiones modico interuallo sequuntur iuuit nox sideribus inlustris uentumque ad uicos marsorum et circumdatae stationes stratis etiam tum per cubilia propterque mensas nullo metu non antepositi uigiliis adeo cuncta incuria disiecta erant neque belli timor ac ne pax quidem nisi languida et soluta inter temulentos caesar auidas legiones quo latior populatio foret quattuor in cuneos dispertit quinquaginta milium spatium ferro flammisque peruastat non sexus non aetas miserationem attulit profana simul et sacra et celeberrimum illis gentibus templum quod tanfanae uocabant solo aequantur sine uulnere milites qui semisomnos inermos aut palantis ceciderant exciuit ea caedes bructeros tubantes usipetes saltusque per quos exercitui regressus insedere quod gnarum duci incessitque itineri et proelio pars equitum et auxiliariae cohortes ducebant mox prima legio et mediis impedimentis sinistrum latus unetuicesimani dextrum quintani clausere uicesima legio terga firmauit post ceteri sociorum sed hostes donec agmen per saltus porrigeretur immoti dein latera et frontem modice adsultantes tota ui nouissimos incurrere turbabanturque densis germanorum cateruis leues cohortes cum caesar aduectus ad uicesimanos uoce magna hoc illud tempus obliterandae seditionis clamitabat pergerent properarent culpam in decus uertere exarsere animis unoque impetu perruptum hostem redigunt in aperta caeduntque simul primi agminis copiae euasere siluas castraque communiuere quietum inde iter fidensque recentibus ac priorum oblitus miles in hibernis locatur nuntiata ea tiberium laetitia curaque adfecere gaudebat oppressam seditionem sed quod largiendis pecuniis et missione festinata fauorem militum quaesiuisset bellica quoque germanici gloria angebatur rettulit tamen ad senatum de rebus gestis multaque de uirtute eius memorauit magis in speciem uerbis adornata quam ut penitus sentire crederetur paucioribus drusum et finem illirici motus laudauit sed intentior et fida oratione cunctaque quae germanicus indulserat seruauit etiam apud pannonicos exercitus eodem anno iulia supremum diem obiit ob impudicitiam olim a patre augusto pandateria insula mox oppido reginorum qui siculum fretum accolunt clausa fuerat in matrimonio tiberii florentibus gaio et lucio caesaribus spreueratque ut inparem nec alia tam intima tiberio causa cur rhodum abscederet imperium adeptus extorrem infamem et