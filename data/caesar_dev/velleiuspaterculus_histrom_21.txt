quod inchoatum ab agrippa marco vinicio auo tuo consule magnum atroxque et perquam uicinum imminebat italiae per neronem gestum est gentes pannoniorum delmatarumque nationes situmque regionum ac fluminum numerumque et modum uirium excelsissimasque et multiplices eo bello uictorias tanti mperatoris alio loco explicabimus hoc opus seruet formam suam huius uictoriae compos nero ouans triumphauit sed dum in hac parte imperii omnia geruntur prosperrime accepta in germania clades sub legato m lollio homine in omnia pecuniae quam recte faciendi cupidiore et inter summam uitiorum dissimulationem uitiosissimo amissaque legionis quintae aquila uocauit ab urbe in gallias caesarem cura deinde atque onus germanici belli delegata druso claudio fratri neronis adulescenti tot tantarumque uirtutum quot et quantas natura mortalis recipit uel industria perficit cuius ingenium utrum bellicis magis operibus an ciuilibus suffecerit artibus in incerto est morum certe dulcedo ac suauitas et aduersus amicos aequa ac par sui aestimatio inimitabilis fuisse diciiur nam pulchritudo corporis proxima fraternae fuit sed illum magna ex parte domitorem germaniae plurimo eius gentis uariis in locis profuso sanguine fatorum iniquitas consulem agentem annum tricesimum rapui moles deinde eius belli translata in neronem est quod is sua et uirtute et fortuna administrauit peragratusque uictor omnis partis germaniae sine ullo detrimento commissi exercitus quod praecipue huic duci semper curae fuit sic perdomuit eam ut in formam paene stipendiariae redigeret prouinciae tum alter triumphus cum altero consulatu ei oblatus est dum ea quae diximus in pannonia germaniaque geruntur atrox in thracia bellum ortum omnibus eius gentis nationibus in arma accensis l pisonis quem hodieque diligentissimum atque eundem lenissimum securitatis urbanae custodem habemus uirtus compressit quippe legatus caesaris triennio cum iis bellauit gentesque ferocissimas plurimo cum earum excidio nunc acie nunc expugnationibus in pristinum pacis redegit modum eiusque patratione asiae securitatem macedoniae pacem reddidit de quo uiro hoc omnibus sentiendum ac praedicandum est esse mores eius uigore ac lenitate mixtissimos et uix quemquam reperiri posse qui aut otium ualidius diligat aut facilius sufficiat negotio et magis quae agenda sunt curet sine ulla ostentatione agendi breui interiecto spatio ti nero duobus consulatibus totidemque triumphis actis tribuniciae potestatis consortione aequatus augusto ciuium post unum et hoc quia uolebat eminentissimus ducum maximus fama fortunaque celeberrimus et uere alterum rei publicae lumen et caput mira quadam et incredibili atque inenarrabili pietate cuius causae mox detectae sunt cum gaius caesar sumpisset iam uirilem togam lucius item maturus esset uiribus ne fulgor suus orientium iuuenum obstaret initiis dissimulata causa consilii sui commeatum ab socero atque eodem uitrico adquiescendi a continuatione laborum petiit quis fuerit eo tempore ciuitatis habitus qui singulorum animi quae digredientium a tanto uiro omnium lacrimae quam paene ei patria manum iniecerit iusto seruemus operi illud etiam in hoc transcursu dicendum est ita septem annos rhodi moratum ut omnes qui pro consulibus legatique in transmarinas sunt profecti prouincias uisendi eius gratia rhodum deuerterint atque eum conuenientes semper priuato si illa maiestas priuata umquam fuit fasces suos summiserint fassique sint otium eius honoratius imperio suo sensit terrarum orbis digressum a custodia neronem urbis nam et parthus desciscens a societate romana adiecit armeniae manum et germania auersis domitoris sui oculis rebellauit at in urbe eo ipso anno quo magnificentissimis gladiatorii muneris naumachiaeque spectaculis diuus augustus abhinc annos triginta se et gallo caninio consulibus dedicato martis templo animos oculosque populi romani repleuerat foeda dictu memoriaque horrenda in ipsius domo tempestas erupit quippe filia eius iulia per omnia tanti parentis ac uiri immemor nihil quod facere aut pati turpiter posset femina luxuria libidineue infectum reliquit magnitudinemque fortunae suae peccandi licentia metiebatur quidquid liberet pro licito uindicans tum iulus antonius singulare exemplum clementiae caesaris uiolator eius domus ipse sceleris a se commissi ultor fuit quem uicto eius patre non tantum incolumitate donauerat sed sacerdotio praetura consulatu prouinciis honoratum etiam matrimonio sororis suae filiae in artissimam adfinitatem receperat quintiusque crispinus singularem nequitiam supercilio truci protegens et appius claudius et sempronius gracchus ac scipio aliique minoris nominis utriusque ordinis uiri quas cuiuslibet uxore uiolata poenas pependissent pependere cum caesaris filiam et neronis uiolassent coniugem iulia relegata in insulam patriaeque et parentum subducta oculis quam tamen comitata mater scribonia uoluntaria exilii permansit comes breue ab hoc intercesserat spatium cum c caesar ante aliis prouinciis ad uisendum obitis in syriam missus conuento prius ti nerone cui omnem honorem ut superiori habuit tam uarie se ibi gessit ut nec laudaturum magna nec uituperaturum mediocris materia deficiat cum rege parthorum iuuene excelsissimo in insula quam amnis euphrates ambiebat aequato utriusque partis numero coiit quod spectaculum stantis ex diuerso hinc romani illinc parthorum exercitus cum duo inter se eminentissima imperiorum et hominum coirent capita perquam clarum et memorabile sub initia stipendiorum meorum tribuno militum mihi uisere contigit quem militiae gradum ante sub patre tuo m vinici et p silio auspicatus in thracia macedoniaque mox achaia asiaque et omnibus ad orientem uisis prouinciis et ore atque utroque maris pontici latere haud iniucunda tot rerum locorum gentium urbium recordatione perfruor prior parthus apud gaium in nostra ripa posterior hic apud regem in hostili epulatus est quo tempore m lollii quem ueluti moderatorem iuuentae filii sui augustus esse uoluerat perfida et plena subdoli ac uersuti animi consilia per parthum indicata caesari fama uulgauit cuius mors intra paucos dies fortuita an uoluntaria fuerit ignoro sed quam hunc decessisse laetati homines tam paulo post obiisse censorinum in iisdem prouinciis grauiter tulit ciuitas uirum demerendis hominibus genitum armeniam deinde gaius ingressus prima parte introitus prospere rem gessit mox in conloquio cui se temere crediderat circa artageram grauiter a quodam nomine adduo uulneratus ex eo ut corpus minus habile ita animum minus utilem rei publicae habere coepit nec defuit conuersatio hominum uitia eius adsentatione alentium etenim semper magnae fortunae comes adest adulatio per quae eo ductus erat ut in ultimo ac remotissimo terrarum orbis angulo consenescere quam romam regredi mallet diu deinde reluctatus inuitusque reuertens in italiam in urbe lyciae limyra nominant morbo obiit cum ante annum ferme l caesar frater eius hispanias petens massiliae decessisset sed fortuna quae subduxerat spem magni nominis iam tum rei publicae sua praesidia reddiderat quippe ante utriusque horum obitum patre