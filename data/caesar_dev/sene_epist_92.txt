eorum quibus utilis est liberaliter facit quod uiuit alius iam hos cruciatus finisset hic tam turpe putat mortem fugere quam ad mortem confugere quid ergo non si suadebit res exibit quidni exeat si nemo iam uti eo poterit si nihil aliud quam dolori operam dabit hoc est mi lucili philosophiam in opere discere et ad uerum exerceri uidere quid homo prudens animi habeat contra mortem contra dolorem cum illa accedat hic premat quid faciendum sit a faciente discendum est adhuc argumentis actum est an posset aliqui dolori resistere an mors magnos quoque animos admota summittere quid opus est uerbis in rem praesentem eamus nec mors illum contra dolorem facit fortiorem nec dolor contra mortem contra utrumque sibi fidit nec spe mortis patienter dolet nec taedio doloris libenter moritur hunc fert illam expectat uale xcix epistulam quam scripsi marullo cum filium paruulum amisisset et diceretur molliter ferre misi tibi in qua non sum solitum morem secutus nec putaui leniter illum debere tractari cum obiurgatione esset quam solacio dignior adflicto enim et magnum uulnus male ferenti paulisper cedendum est exsatiet se aut certe primum impetum effundat hi qui sibi lugere sumpserunt protinus castigentur et discant quasdam etiam lacrimarum ineptias esse solacia expectas conuicia accipe tam molliter tu fers mortem filii quid faceres si amicum perdidisses decessit filius incertae spei paruulus pusillum temporis perit causas doloris conquirimus et de fortuna etiam inique queri uolumus quasi non sit iustas querendi causas praebitura at mehercules satis mihi iam uidebaris animi habere etiam aduersus solida mala nedum ad istas umbras malorum quibus ingemescunt homines moris causa quod damnorum omnium maximum est si amicum perdidisses danda opera erat ut magis gauderes quod habueras quam maereres quod amiseras sed plerique non conputant quanta perceperint quantum gauisi sint hoc habet inter reliqua mali dolor iste non superuacuus tantum sed ingratus est ergo quod habuisti talem amicum perit opera tot annis tanta coniunctione uitae tam familiari studiorum societate nil actum est cum amico effers amicitiam et quid doles amisisse si habuisse non prodest mihi crede magna pars ex iis quos amauimus licet ipsos casus abstulerit apud nos manet nostrum est quod praeterit tempus nec quicquam est loco tutiore quam quod fuit ingrati aduersus percepta spe futuri sumus quasi non quod futurum est si modo successerit nobis cito in praeterita transiturum sit anguste fructus rerum determinat qui tantum praesentibus laetus est et futura et praeterita delectant haec expectatione illa memoria sed alterum pendet et non fieri potest alterum non potest non fuisse quis ergo furor est certissimo excidere adquiescamus iis quae iam hausimus si modo non perforato animo hauriebamus et transmittente quidquid acceperat innumerabilia sunt exempla eorum qui liberos iuuenes sine lacrimis extulerint qui in senatum aut in aliquod publicum officium a rogo redierint et statim aliud egerint nec inmerito nam primum superuacuum est dolere si nihil dolendo proficias deinde iniquum est queri de eo quod uni accidit omnibus restat deinde desiderii stulta conquestio est ubi minimum interest inter amissum et desiderantem eo itaque aequiore animo esse debemus quod quos amisimus sequimur respice celeritatem rapidissimi temporis cogita breuitatem huius spatii per quod citatissimi currimus obserua hunc comitatum generis humani eodem tendentis minimis interuallis distinctum etiam ubi maxima uidentur quem putas perisse praemissus est quid autem dementius quam cum idem tibi iter emetiendum sit flere eum qui antecessit flet aliquis factum quod non ignorauit futurum aut si mortem in homine non cogitauit sibi inposuit flet aliquis factum quod aiebat non posse non fieri quisquis aliquem queritur mortuum esse queritur hominem fuisse omnis eadem condicio deuinxit cui nasci contigit mori restat interuallis distinguimur exitu aequamur hoc quod inter primum diem et ultimum iacet uarium incertumque est si molestias aestimes etiam puero longum si uelocitatem etiam seni angustum nihil non lubricum et fallax et omni tempestate mobilius iactantur cuncta et in contrarium transeunt iubente fortuna et in tanta uolutatione rerum humanarum nihil cuiquam nisi mors certum est tamen de eo queruntur omnes in quo uno nemo decipitur sed puer decessit nondum dico melius agi cum eo qui cito uita defungitur ad eum transeamus qui consenuit quantulo uincit infantem propone temporis profundi uastitatem et uniuersum conplectere deinde hoc quod aetatem uocamus humanam compara immenso uidebis quam exiguum sit quod optamus quod extendimus ex hoc quantum lacrimae quantum sollicitudines occupant quantum mors antequam ueniat optata quantum ualetudo quantum timor quantum tenent aut rudes aut inutiles anni dimidium ex hoc edormitur adice labores luctus pericula et intelleges etiam in longissima uita minimum esse quod uiuitur sed quis tibi concedit non melius se habere eum cui cito reuerti licet cui ante lassitudinem peractum est iter uita nec bonum nec malum est boni ac mali locus est ita nihil ille perdidit nisi aleam in damnum certiorem potuit euadere modestus et prudens potuit sub cura tua in meliora formari sed quod iustius timetur potuit fieri pluribus similis aspice illos iuuenes quos ex nobilissimis domibus in harenam luxuria proiecit aspice illos qui suam alienamque libidinem exercent mutuo inpudici quorum nullus sine ebrietate nullus sine aliquo insigni flagitio dies exit plus timeri quam sperari potuisse manifestum erit non debes itaque causas doloris accersere nec leuia incommoda indignando cumulare non hortor ut nitaris et surgas non tam male de te iudico ut tibi aduersus hoc totam putem uirtutem aduocandam non est dolor iste sed morsus tu illum dolorem facis sine dubio multum philosophia profecit si puerum nutrici adhuc quam patri notiorem animo forti desideras quid nunc ego duritiam suadeo et in funere ipso rigere uultum uolo et animum ne contrahi quidem patior minime inhumanitas est ista non uirtus funera suorum isdem oculis quibus ipsos uidere nec commoueri ad primam familiarium diuulsionem puta autem me uetare quaedam sunt sui iuris excidunt etiam retinentibus lacrimae et animum profusae leuant quid ergo est permittamus illis cadere non imperemus fluat quantum adfectus eiecerit non quantum poscet imitatio nihil uero maerori adiciamus nec illum ad alienum augeamus exemplum plus ostentatio doloris exigit quam dolor quotus quisque sibi tristis est clarius cum audiuntur gemunt et taciti quietique dum secretum est cum aliquos uidere in fletus nouos excitantur tunc capiti