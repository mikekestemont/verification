natura inconprehensibilis uidebatur uiam sibi fecit ingenium et per terram qui caeli modus sit repperit ut autem liquere possit ratio commenti prius regulariter pauca dicenda sunt ut sit rerum sequentium aditus instructior in omni orbe uel sphaera medietas centron uocatur nihilque aliud est centron nisi punctum quo sphaerae aut orbis medium certissima obseruatione distinguitur item ducta linea de quocumque loco circuli qui designat ambitum in quamcumque eiusdem circuli summitatem orbis partem aliquam diuidat necesse est sed non omni modo medietas est orbis quam separat ista diuisio illa enim tantum linea in partes aequales orbem medium diuidit quae a summo in summum ita ducitur ut necesse sit eam transire per centron et haec linea quae orbem sic aequaliter diuidit diametros nuncupatur item omnis diametros cuiscumque que orbis triplicata cum adiectione septimae partis suae mensuram facit circuli quo orbis includitur id est si uncias septem teneat diametri longitudo et uelis ex ea nosse quot uncias orbis ipsius circulus teneat triplicabis septem et faciunt uiginti unum his adicies septimam partem hoc est unum et pronuntiabis uiginti et duabus unciis huius circuli esse mensuram cuius diametros septem unciis extenditur haec omnia geometricis euidentissimisque rationibus probare possemus nisi et neminem de ipsis dubitare arbitraremur et caueremus iusto prolixius uolumen extendere sciendum et hoc est quod umbra terrae quam sol post occasum in inferiore hemisphaerio currens sursum cogit emitti ex qua super terram fit obscuritas quae nox uocatur sexagies in altum multiplicatur ab ea mensura quam terrae diametros habet et hac longitudine ad ipsum circulum per quem sol currit erecta exclusione luminis tenebras in terram refundit prodendum est igitur quanta diametros terrae sit ut constet quid possit sexagies multiplicata colligere unde his praelibatis ad tractatum mensurarum quas promisit oratio reuertatur euidentissimis et indubitabilibus dimensionibus constitit uniuersae terrae ambitum quae ubicumque uel incolitur a quibuscumque uel inhabitabilis iacet habere stadiorum milia ducenta quinquaginta duo cum ergo tantum ambitus teneat sine dubio octoginta milia stadiorum uel non multo amplius diametros habet secundum triplicationem cum septimae partis adiectione quam superius de diametro et circulo regulariter diximus et quia ad efficiendam terrenae umbrae longitudinem non ambitus terrae sed diametri mensura multiplicanda estipsa est enim quam sursum constat excresceresexagies multiplicanda tibi erunt octoginta milia quae terrae diametros habet quae faciunt quadragies octies centena milia stadiorum esse a terra usque ad solis cursum quo umbram terrae diximus peruenire terra autem in medio caelestis circuli per quem sol currit ut centron locata est ergo mensura terrenae umbrae medietatem diametri caelestis efficiet et si ab altera quoque parte terrae par usque ad eundem circulum mensura tendatur integra circuli per quem sol currit diametros inuenitur duplicatis igitur illis quadragies octies centenis milibus erit integra diametros caelestis circuli nonagies sexies centenis milibus stadiorum et inuenta diametros facile mensuram nobis ipsius quoque ambitus prodit hanc enim summam quae diametron fecit debes ter multiplicare adiecta parte septima ut saepe iam dictum est et ita inuenies totius circuli per quem sol currit ambitum stadiorum habere trecenties centena milia et insuper centum septuaginta milia his dictis quibus mensura quam terrae uel ambitus uel diametros habet sed et circuli modus per quem sol currit uel diametri eius ostenditur nunc quam solis esse mensuram uel quem ad modum illi prudentissimi deprehenderint indicemus nam sicut ex terrena umbra potuit circuli per quem sol meat deprehendi magnitudo ita per ipsum circulum mensura solis inuenta est in hunc modum procedente inquisitionis ingenio aequinoctiali die ante solis ortum aequabiliter locatum est saxeum uas in hemisphaerii speciem cauata ambitione curuatum infra per lineas designato duodecim diei horarum numero quas stili prominentis umbra cum transitu solis praetereundo distinguit hoc est autem ut scimus huius modi uasis officium ut tanto tempore a priore eius extremitate ad alteram usque stili umbra percurrat quanto sol medietatem caeli ab ortu in occasum unius scilicet hemisphaerii conuersione metitur nam totius caeli integra conuersio diem noctemque concludit et ideo constat quantum sol in circulo suo tantum in hoc uase umbram meare huic igitur aequabiliter collocato circa tempus solis ortui propinquantis inhaesit diligens obseruantis obtutus et cum ad primum solis radium quem de se emisit prima summitas orbis emergens umbra de stili decidens summitate primam curui labri eminentiam contigit locus ipse qui umbrae primitias excepit notae inpressione signatus est obseruatumque quam diu super terram ita solis orbis integer appareret ut ima eius summitas adhuc horizonti uideretur insidere et mox locus ad quem umbra tunc in uase migrauerat adnotatus est habitaque dimensione inter ambas umbrarum notas quae integrum solis orbem id est diametrum natae de duabus eius summitatibus metiuntur pars nona reperta est eius spatii quod a summo uasis labro usque ad horae primae lineam continetur et ex hoc constitit quod in cursu solis unam temporis aequinoctialis horam faciat repetitus nouies orbis eins accessus et quia conuersio caelestis hemisphaerii peractis horis duodecim diem condit nouies autem duodeni efficiunt centumocto sine dubio solis diametros centesima et octaua pars hemisphaerii aequinoctialis est ergo totius aequinoctialis circuli ducentesima sexta decima pars est ipsum autem circulum habere stadiorum trecenties centena milia et insuper centum et septuaginta milia antelatis probatum est ergo si eius summae ducentesimam sextam decimam consideraueris partem mensuram diametri solis inuenies est autem pars illa fere in centum quadraginta milibus diametros igitur solis centum quadraginta fere milium stadiorum esse dicenda est unde paene duplex quam terrae diametros inuenitur constat autem geometricae rationis examine cum de duobus orbibus altera diametros duplo alteram uincit illum orbem cuius diametros dupla est orbe altero octies esse maiorem ergo ex his dicendum est solem octies terra esse maiorem haec de solis magnitudine breuiter de multis excerpta libauimus sed quoniam septem sphaeras caelo diximus esse subiectas exteriore quaque quas interius continet ambiente longeque et a caelo omnes et a se singulae recesserunt nunc quaerendum est cum zodiacus unus sit et is constet caelo sideribus infixis quem ad modum inferiorum sphaerarum stellae in signis zodiaci meare dicantur nec longum est inuenire rationem quae in ipso uestibulo excubat quaestionis uerum est enim neque solem lunamue neque de uagis ullam ita in signis zodiaci ferri ut eorum sideribus misceantur sed in illo signo esse una quaeque perhibetur