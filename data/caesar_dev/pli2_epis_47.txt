priorum temporum seruitus ut aliarum optimarum artium sic etiam iuris senatorii obliuionem quandam et ignorantiam induxit quotus enim quisque tam patiens ut uelit discere quod in usu non sit habiturus adde quod difficile est tenere quae acceperis nisi exerceas itaque reducta libertas rudes nos et imperitos deprehendit cuius dulcedine accensi cogimur quaedam facere ante quam nosse erat autem antiquitus institutum ut a maioribus natu non auribus modo uerum etiam oculis disceremus quae facienda mox ipsi ac per uices quasdam tradenda minoribus haberemus inde adulescentuli statim castrensibus stipendiis imbuebantur ut imperare parendo duces agere dum sequuntur adsuescerent inde honores petituri adsistebant curiae foribus et consilii publici spectatores ante quam consortes erant suus cuique parcns pro magistro aut cui parens non erat maximus quisque et uetustissimus pro parente quae potestas referentibus quod censentibus ius quae uis magistratibus quae ceteris libertas ubi cedendum ubi resistendum quod silentii tempus quis dicendi modus quae distinctio pugnantium sententiarum quae exsecutio prioribus aliquid addentium omnem denique senatorium morem quod fidissimum percipiendi genus exemplis docebantur at nos iuuenes fuimus quidem in castris sed cum suspecta uirtus inertia in pretio cum ducibus auctoritas nulla nulla militibus uerecundia nusquam imperium nusquam obsequium omnia soluta turbata atquc etiam in contrarium uersa postremo obliuiscenda magis quam tenenda iidem prospeximus curiam sed curiam trepidam et elinguem cum dicere quod uelles periculosum quod nolles miserum esset quid tunc disci potuit quid didicisse iuuit cum senatus aut ad otium summum aut ad summum nefas uocaretur et modo ludibrio modo dolori retentus numquam seria tristia saepe censeret eadem mala iam senatores iam participes malorum multos per annos uidimus tulimusque quibus ingenia nostra in posterum quoque hebetata fracta contusa sunt breue tempus nam tanto breuius omne quanto felicius tempus quo libet scire quid simus libet exercere quod scimus quo iustius peto primum ut errori si quis est error tribuas ueniam deinde medearis scientia tua cui semper fuit curae sic iura publica ut priuata sic antiqua ut recentia sic rara ut adsidua tractare atque ego arbitror illis etiam quibus plurimarum rerum agitatio frequens nihil esse ignotum patiebatur genus quaestionis quod adfero ad te aut non satis tritum aut etiam inexpertum fuisse hoc et ego excusatior si forte sum lapsus et tu dignior laude si potes id quoque docere quod in obscuro est an didiceris referebatur de libertis afrani dextri consulis incertum sua an suorum manu scelere an obsequio perempti hos alius quis ego sed nihil refert post quaestionem supplicio liberandos alius in insulam relegandos alius morte puniendos arbitrabatur quarum sententiarum tanta diuersitas erat ut non possent esse nisi singulae quid enim commune habet occidere et relegare non hercule magis quam relegare et absoluere quamquam propior aliquanto est sententiae relegantis quae absoluit quam quae occidit utraque enim ex illis uitam relinquit haec adimit cum interim et qui morte puniebant et qui relegabant una sedebant et temporaria simulatione concordiae discordiam differebant ego postulabam ut tribus sententiis constaret suus numerus nec se breuibus indutiis duae iungerent exigebam ergo ut qui capitali supplicio afficiendos putabant discederent a relegante nec interim contra absoluentes mox dissensuri congregarentur quia paruolum referret an idem displiceret quibus non idem placuisset illud etiam mihi permirum uidebatur eum quidem qui libertos relegandos seruos supplicio afficiendos censuisset coactum esse diuidere sententiam hunc autem qui libertos morte multaret cum relegante numerari nam si oportuisset diuidi sententiam unius quia res duas comprehendebat non reperiebam quemadmodum posset iungi sententia duorum tam diuersa censentium atque adeo permitte mihi sic apud te tamquam ibi sic peracta re tamquam adhuc integra rationem iudicii mei reddere quaeque tunc carptim multis obstrepentibus dixi nunc per otium iungere fingamus tres omnino iudices in hanc causam datos esse horum uni placuisse perire libertos alteri relegari tertio absolui utrumne sententiae duae collatis uiribus nouissimam periment an separatim una quaeque tantundem quantum altera ualebit nec magis poterit cum secunda prima conecti quam secunda cum tertia igitur in senatu quoque numerari tamquam contrariae debent quae tamquam diuersae dicuntur quodsi unus atque idem et perdendos censeret et relegandos num ex sententia unius et perire possent et relegari num denique omnino una sententia putaretur quae tam diuersa coniungeret quemadmodum igitur cum alter puniendos alter censeat relegandos uideri potest una sententia quae dicitur a duobus quae non uideretur una si ab uno diceretur quid lex non aperte docet dirimi debere sententias occidentis et relegantis cum ita discessionem fieri iubet qui haec censetis in hanc partem qui alia omnia in illam partem ite qua sentitis examina singula uerba et expende qui haec censetis hoc est qui relegandos putatis in hanc partem id est in eam in qua sedet qui censuit relegandos ex quo manifestum est non posse in eadem parte remanere eos qui interficiendos arbitrantur qui alia omnia animaduertis ut non contenta lex dicere alia addiderit omnia num ergo dubium est alia omnia sentire eos qui occidunt quam qui relegant in illam partem ite qua sentitis nonne uidetur ipsa lex eos qui dissentiunt in contrariam partem uocare cogere impellere non consul etiam ubi quisque remanere quo transgredi debeat non tantum sollemnibus uerbis sed manu gestuque demonstrat at enim futurum est ut si diuidantur sententiae interficientis et relegantis praeualeat illa quae absoluit quid istud ad censentes quos certe non decet omnibus artibus omni ratione pugnare ne fiat quod est mitius oportet tamen eos qui puniunt et qui relegant absoluentibus primum mox inter se comparari scilicet ut in spectaculis quibusdam sors aliquem seponit ac seruat qui cum uictore contendat sic in senatu sunt aliqua prima sunt secunda certamina et ex duabus sententiis eam quae superior exstiterit tertia exspectat quid quod prima sententia comprobata ceterae perimuntur qua ergo ratione potest esse non unus atque idem locus sententiarum quarum nullus est postea planius repetam nisi dicente sententiam eo qui relegat illi qui puniunt capite initio statim in alia discedant frustra postea dissentient ab eo cui paulo ante consenserint sed quid ego similis docenti cum discere uelim an sententias diuidi an iri in singulas oportuerit obtinui quidem quod postulabam nihilo minus tamen quaero an postulare debuerim quemadmodum obtinui qui ultimum supplicium sumendum esse censebat nescio an iure certe aequitate postulationis meae uictus