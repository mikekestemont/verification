illa exempli mulier illa saeculi decus uirum redimi noluit nec filium sepeliri equidem iudices ut sentio neminem non mortalium fauere hominis sepulturae conuenit quia haec una res est cuius exemplum ad omnes pertineat ideoque non nisi ab ultimo parricidio exigitur poena trans hominem etiam si qua sunt iura quae obstent si tamen angustus saltem detur accessus per quem intrare humanitas possit uera clementia occasione contenta est siue omnis in defunctis sensus perit et ad operiendam foeditatem subtrahendamque dolori materiam mortui uiuentium causa sepeliuntur seu cum ad infernas sedes anima migrauit unus hic luce uiduis honos et suprema face ut uates ferunt petitam ulterioris ripae stationem contingunt quae uera esse et credo miser et opto cito iturus ad filium certe rerum natura ut in generandis alendisque hominibus quae necessaria erant ex se ipsa prospexit ita cum rursus opus suum resoluit corpora nostra quam primum reducere ad principia festinat ut desertis etiam locis circa cadauer tracta imbribus terra concrescit adgerunt puluerem uenti et liquefacta multa die membra paulatim humus bibit etiamsi nullus operit at ipsa longo tempore in terram ossa desidunt nobis uero aduersus exanimes genuit non solum miserationem quae cogitationi nostrae subit sed etiam religionem inde ignotis quoque corporibus transeuntium uiatorum conlaticia sepultura inde iniecta ab alienis humus facinus indignum cum haec ita sint sepultus esset filius meus nisi incidisset in matrem et haec iudices non ideo ego dico ut adfectu iura corrumpam neque uobis praecipio sed aduersariae exprobro legem quidem istam quidni horream cum id unum miserrimo iuueni sit obiectum quod in calamitate non deseruerit patrem sed quatenus luctus nostri in ius uocantur et flenti disputandum est et orbitati suae mater irascitur superemus quam exorare non possumus ecquando duorum hominum miseriora uota uidistis quam ut de his pater si uicerit filium suum efferat mater si uicerit abiciat quae tamen lex est qui parentes in calamitate deseruerit insepultus abiciatur omnis nobis in hac prius causa iudices de scripto et intellectu legis contentio est utrum uerborum ambiguitate an uoluntatis fide standum sit pars enim diuersa id nititur parentem fuisse in calamitate eam quae deserta sit cuius rei poena est abici insepultum quid tum fuerit in causa quid sit postea consecutum quomodo legem intellegere conueniat subterfugit dicere neque a uestigio scripti recedit sed nuda recitatione contenta est nos neque omnibus personis neque omnibus causis scriptam esse legem et iuueni iustas ac necessarias recedendi causas et cui rei semper ius satis plenum est bonum animum fuisse postremo non hoc esse deserere contendimus atque eo causam demittimus ut non sit absoluendus adulescens nisi etiam laudandus qui autem dubitat an scripti uoluntatem sequi conueniat is mihi uidetur quaestionem temptare incertus qua de re ideo pauciora adiciam quod nobis quoque si ita pergitis adferet quandam cauillationem ista sermonis ambiguitas ac uideri potuerit omnem actionem partis aduersae prima statim recitatione subuertere nam lex cum dicit qui parentes in calamitate deseruerit rursusque cum dicit insepultus abiciatur non utique id significat ut non liceat eum sepeliri postquam proiectus est quare aut mihi quoque permittite sic agere quomodo uolo aut quod magis uestram religionem decet indignam sanctissimis auribus uerborum captionem ex utraque parte praecidite et cum filium singularis exempli probauero fortiter sentite nullam umquam a maioribus nostris poenam scriptam esse pietati atque in eo quod primum proposueram non ad hanc rem pertinere legem non diu uersabor neque dubitatione quam non habet adferam moram neque enim puto si aetas inpediet infantem ualetudo aegrum res legatum dux militem nihilominus obstricta crudelitas non accipiet rationem necessitatis et cum semel apparuerit patere in eiusmodi causis defensionem potero plane esse securus nec timebo ne teneri uideatur filius meus si non potuit omnibus succurrere dum in ipsa lege occupatus est pater alligatus est mater caeca est unus utrique filius magna locorum distantia habet lex in medio debitorem duc ad utrum mauis ad utrumque non potes nisi hanc condicionem misero imponimus ut quicquid fecerit proiciendus sit si exierit mater sepeliri uetabit si remanserit pater non puto fore dubium quin ius in hac lege fuerit et mihi nisi forte ut omnia inique iniusteque conquiritis hic quoque unius occasione uerbi aliud putatis iuuare parentes aliud non deserere id est de hoc dubitare uultis utrum parentibus ubique ferri oporteat auxilia ut ego aestimo an uero non mereatur adiutorium nisi qui praesente filio miser est nam si deserere in calamitate nil aliud putamus esse quam a misero discedere duo simul scelera permittimus primum illud ut etiam qui aderit possit inpune nihil praestare siquidem absolutus est hac lege qui secundum miserum stetit quo quidem modo non adiutores calamitosis parentibus filios damus sed spectatores accedit illud uel grauius quod cum rerum necessitas cotidie nos diuidat si quaedam fortuna parentes nos deprehenderit quamuis exiguo diuisus spatio inpune opem non feret non succurret ut hac saltem se calumnia defendat non reliqui sed non accessi neque pede quod aiunt uno a parente discessi solutus erit omni auxiliandi necessitate quando uestra interpretatione absentia impietatis occasio est hoc uoluisse legum latorem putamus ut natus ex nobismet ipsis in rebus aduersis praesidium parenti labore atque praestantia solueret lucis usuram ubicumque nisi forte non sumus parentes nisi palam quid est ergo non deserere opem ferre non deesse omnia haec enim eo spectant ut auxilio liberorum tuti sint parentes quod cum ita sit tam ad me lex ista pertinuit quam ad matrem duo unum uocabamus uideamus quo ire debuerit poteram quidem fortiter dicere pater iussi hoc nomen omni lege maius est tribunos deducimus candidatos ferimus ius nobis uitae necisque concessum est si non fecerit quod iubeo non deferam illum ad sepulturam necesse habuit parere non deseruit sed abductus est crede non contemptu tui uenit in carcerem sint sane iura paria sedeatque medius inter duos filius iudex non conparabo personas quamuis apud omnes gentes plus iuris habeat pater sit sane natura communis non inputabo quod nomen dedi quod familiam quod inpensas quod dum illi adquiro captus sum non indulgentiae discrimen excutiam de qua iam lite concessum est fuerint quidem ista facienda sed ego ius meum reprimo inter duos parentes caecus adfectus est exorabit qui prior rogauerit tempore certe uinco ante miser esse coepi