i etsi tibi omnia suppetunt ea quae consequi ingenio aut usu homines aut diligentia possunt tamen amore nostro non sum alienum arbitratus ad te perscribere ea quae mihi ueniebant in mentem dies ac noctes de petitione tua cogitanti non ut aliquid ex his noui addisceres sed ut ea quae in re dispersa atque infinita uiderentur esse ratione et distributione sub uno aspectu ponerentur quamquam plurimum natura ualet tamen uidetur in paucorum mensium negotio posse simulatio naturam uincere ciuitas quae sit cogita quid petas qui sis prope cottidie tibi hoc ad forum descendenti meditandum est nouus sum consulatum peto roma est nominis nouitatem dicendi gloria maxime subleuabis semper ea res plurimum dignitatis habuit non potest qui dignus habetur patronus consularium indignus consulatu putari quam ob rem quoniam ab hac laude proficisceris et quicquid es ex hoc es ita paratus ad dicendum uenito quasi in singulis causis iudicium de omni ingenio futurum sit eius facultatis adiumenta quae tibi scio esse seposita ut parata ac prompta sint cura et saepe quae de demosthenis studio et exercitatione scripsit demetrius recordare deinde fac ut amicorum et multitudo et genera appareant habes enim ea quae qui noui habuerunt omnis publicanos totum fere equestrem ordinem multa propria municipia multos abs te defensos homines cuiusque ordinis aliquot conlegia praeterea studio dicendi conciliatos plurimos adulescentulos cottidianam amicorum adsiduitatem et frequentiam haec cura ut teneas commonendo et rogando et omni ratione efficiendo ut intellegant qui debent tua causa referendae gratiae qui uolunt obligandi tui tempus sibi aliud nullum fore etiam hoc multum uidetur adiuuare posse nouum hominem hominum nobilium uoluntas et maxime consularium prodest quorum in locum ac numerum peruenire uelis ab iis ipsis illo loco ac numero dignum putari ii rogandi omnes sunt diligenter et ad eos adlegandum est persuadendumque est iis nos semper cum optimatibus de re publica sensisse minime popularis fuisse si quid locuti populariter uideamur id nos eo consilio fecisse ut nobis cn pompeium adiungeremus ut eum qui plurimum posset aut amicum in nostra petitione haberemus aut certe non aduersarium praeterea adulescentis nobilis elabora ut habeas uel ut teneas studiosos quos habes multum dignitatis adferent plurimos habes perfice ut sciant quantum in iis putes esse si adduxeris ut ii qui non nolunt cupiant plurimum proderunt ii ac multum etiam nouitatem tuam adiuuat quod eius modi nobiles tecum petunt ut nemo sit qui audeat dicere plus illis nobilitatem quam tibi uirtutem prodesse oportere nam p galbam et l cassium summo loco natos quis est qui petere consulatum putet uides igitur amplissimis ex familiis homines quod sine neruis sint tibi paris non esse at antonius et catilina molesti sunt immo homini nauo industrio innocenti diserto gratioso apud eos qui res iudicant optandi competitores ambo a pueritia sicarii ambo libidinosi ambo egentes eorum alterius bona proscripta uidimus uocem denique audiuimus iurantis se romae iudicio aequo cum homine graeco certare non posse ex senatu eiectum scimus optimorum censorum existimatione in praetura competitorem habuimus amico sabidio et panthera cum ad tabulam quos poneret non haberet quo tamen in magistratu amicam quam domi palam haberet de machinis emit in petitione autem consulatus caupones omnis compilare per turpissimam legationem maluit quam adesse et populo romano supplicare alter uero di boni quo splendore est primum nobilitate eadem qua catilina num maiore non sed uirtute quam ob rem quod antonius umbram suam metuit hic ne leges quidem natus in patris egestate educatus in sororiis stupris corroboratus in caede ciuium cuius primus ad rem publicam aditus in equitibus r occidendis fuit nam illis quos meminimus gallis qui tum titiniorum ac nanneiorum ac tanusiorum capita demetebant sulla unum catilinam praefecerat in quibus ille hominem optimum q caecilium sororis suae uirum equitem romanum nullarum partium cum semper natura tum etiam aetate quietum suis manibus occidit iii quid ego nunc dicam petere eum tecum consulatum qui hominem carissimum populo romano m marium inspectante populo romano uitibus per totam urbem ceciderit ad bustum egerit ibi omni cruciatu lacerarit uiuo stanti collum gladio sua dextera secuerit cum sinistra capillum eius a uertice teneret caput sua manu tulerit cum inter digitos eius riui sanguinis fluerent qui postea cum histrionibus et cum gladiatoribus ita uixit ut alteros libidinis alteros facinoris adiutores haberet qui nullum in locum tam sanctum ac tam religiosum accessit in quo non etiam si in aliis culpa non esset tamen ex sua nequitia dedecoris suspicionem relinqueret qui ex curia curios et annios ab atriis sapalas et caruilios ex equestri ordine pompilios et uettios sibi amicissimos comparauit qui tantum habet audaciae tantum nequitiae tantum denique in libidine artis et efficacitatis ut prope in parentum gremiis praetextatos liberos constuprarit quid ego nunc tibi de africa quid de testium dictis scribam nota sunt et ea tu saepius legito sed tamen hoc mihi non praetermittendum uidetur quod primum ex eo iudicio tam egens discessit quam quidam iudices eius ante illud iudicium fuerunt deinde tam inuidiosus ut aliud in eum iudicium cottidie flagitetur hic se sic habet ut magis timeant etiam si quierit quam ut contemnant si quid commouerit quanto melior tibi fortuna petitionis data est quam nuper homini nouo c coelio ille cum duobus hominibus ita nobilissimis petebat ut tamen in iis omnia pluris essent quam ipsa nobilitas summa ingenia summus pudor plurima beneficia summa ratio ac diligentia petendi ac tamen eorum alterum coelius cum multo inferior esset genere superior nulla re paene superauit qua re tibi si facies ea quae natura et studia quibus semper usus es largiuntur quae temporis tui ratio desiderat quae potes quae debes non erit difficile certamen cum iis competitoribus qui nequaquam sunt tam genere insignes quam uitiis nobiles quis enim reperiri potest tam improbus ciuis qui uelit uno suffragio duas in rem publicam sicas destringere iu quoniam quae subsidia nouitatis haberes et habere posses eui nunc de magnitudine petitionis dicendum uidetur consulatum petis quo honore nemo est quin te dignum arbitretur sed multi qui inuideant petis enim homo ex equestri loco summum locum ciuitatis atque ita summum ut forti homini diserto innocenti multo idem ille honos plus amplitudinis quam ceteris adferat noli putare eos qui sunt eo honore usi non uidere tu cum idem sis adeptus quid dignitatis habiturus sis eos uero qui consularibus familiis nati cum maiorum consecuti non sunt suspicor tibi nisi si qui admodum te amant inuidere etiam nouos homines praetorios existimo nisi qui tuo beneficio uincti sunt nolle abs te se honore superari iam in populo quam multi inuidi sint quam multi consuetudine horum annorum ab hominibus nouis alienati uenire tibi in mentem certo scio esse etiam non nullos tibi iratos ex iis causis quas egisti necesse est iam illud tute circumspicito quod ad cn pompei gloriam augendam tanto studio te dedisti num quos tibi putes ob eam causam esse non amicos quam ob rem cum et summum locum ciuitatis petas et uideas esse studia quae tibi aduersentur adhibeas necesse est omnem rationem et curam et laborem et diligentiam u et petitio magistratuum diuisa est in duarum rationum diligentiam quarum altera in amicorum studiis altera in populari uoluntate ponenda est amicorum studia beneficiis et officiis et uetustate et facilitate ac iucunditate naturae parta esse oportet sed hoc nomen amicorum in petitione latius patet quam in cetera uita quisquis est enim qui ostendat aliquid in te uoluntatis qui colat qui domum uentitet is in amicorum numero est habendus sed tamen qui sunt amici ex causa iustiore cognationis aut adfinitatis aut sodalitatis aut alicuius necessitudinis iis carum et iucundum esse maxime prodest deinde ut quisque est intimus ac maxime domesticus ut is amet et quam amplissimum esse te cupiat ualde elaborandum est tum ut tribules ut uicini ut clientes ut denique liberti postremo etiam serui tui nam fere omnis sermo ad forensem famam a domesticis emanat auctoribus deinde sunt instituendi cuiusque generis amici ad speciem homines inlustres honore ac nomine qui etiam si suffragandi studia non nauant tamen adferunt petitori aliquid dignitatis ad ius obtinendum magistratus ex quibus maxime consules deinde tribuni pl ad conficiendas centurias homines excellenti gratia qui abs te tribum aut centuriam aut aliquod beneficium aut habeant aut ut habeant sperent eos prorsus magno opere et compara et confirma nam per hos annos homines ambitiosi uehementer omni studio atque opera elaborarunt ut possent a tribulibus suis ea quae peterent impetrare hos tu homines quibuscumque poteris rationibus ut ex animo atque ex illa summa uoluntate tui studiosi sint elaborato quod si satis grati homines essent haec tibi omnia parata esse debebant sicuti parata esse confido nam hoc biennio quattuor sodalitates hominum ad ambitionem gratiosissimorum tibi obligasti c fundani q galli c corneli c orchiui horum in causis ad te deferendis quid tibi eorum sodales receperint et confirmarint scio nam interfui qua re hoc tibi faciendum est hoc tempore ut ab his quod debent exigas saepe commonendo rogando confirmando curando ut intellegant nullum se umquam aliud tempus habituros referendae gratiae profecto homines et spe reliquorum tuorum officiorum et iam recentibus beneficiis ad studium nauandumn excitabuntur et omnino quoniam eo genere amicitiarum petitio tua maxime munita est quod ex causarum defensionibus adeptus es fac ut plane iis omnibus quos deuinctos tenes discriptum ac dispositum suum cuique munus sit et quem ad modum nemini illorum molestus nulla in re umquam fuisti sic cura ut intellegant omnia te quae ab illis tibi deberi putaris ad hoc tempus reseruasse ui sed quoniam tribus rebus homines maxime ad beneuolentiam atque haec suffragandi studia ducuntur beneficio spe adiunctione animi ac uoluntate animaduertendum est quem ad modum cuique horum generi sit inseruiendum minimis beneficiis homines adducuntur ut satis causae putent esse ad studium suffragationis nedum ii quibus saluti fuisti quos tu habes plurimos non intellegant si hoc tuo tempore tibi non satis fecerint se probatos nemini umquam fore quod cum ita sit tamen rogandi sunt atque etiam in hanc opinionem adducendi ut qui adhuc nobis obligati fuerint iis uicissim nos obligari posse uideamur qui autem spe tenentur quod genus hominum multo etiam est diligentius atque officiosius iis fac ut propositum ac paratum auxilium tuum esse uideatur denique ut spectatorem te suorum officiorum esse intellegant diligentem ut uidere te plane atque animaduertere quantum a quoque proficiscatur appareat tertium illud genus est studiorum uoluntarium quod agendis gratiis accommodandis sermonibus ad eas rationes propter quas quisque studiosus tui esse uidebitur significanda erga illos pari uoluntate adducenda amicitia in spem familiaritatis et consuetudinis confirmari oportebit atque in his omnibus generibus iudicato et perpendito quantum quisque possit ut scias et quem ad modum cuique inseruias et quid a quoque exspectes ac postules sunt enim quidam homines in suis uicinitatibus et municipiis gratiosi sunt diligentes et copiosi qui etiam si antea non studuerunt huic gratiae tamen ex tempore elaborare eius causa cui debent aut uolunt facile possunt his hominum generibus sic inseruiendum est ut ipsi intellegant te uidere quid a quoque exspectes sentire quid accipias meminisse quid acceperis sunt autem alii qui aut nihil possunt aut etiam odio sunt tribulibus suis nec habent tantum animi ac facultatis ut enitantur ex tempore hos ut internoscas uideto ne spe in aliquo maiore posita praesidi parum comparetur uii et quamquam partis ac fundatis amicitiis fretum ac munitum esse oportet tamen in ipsa petitione amicitiae permultae ac perutiles comparantur nam in ceteris molestiis habet hoc tamen petitio commodi potes honeste quod in cetera uita non queas quoscumque uelis adiungere ad amicitiam quibuscum si alio tempore agas ut te utantur absurde facere uideare in petitione autem nisi id agas et cum multis et diligenter nullus petitor esse uideare ego autem tibi hoc confirmo esse neminem nisi si aliqua necessitudine competitorum alicui tuorum sit adiunctus a quo non facile si contenderis impetrare possis ut suo beneficio promereatur se ut ames et sibi ut debeas modo ut intellegat te magni se aestimare ex animo agere bene se ponere fore ex eo non breuem et suffragatoriam sed firmam et perpetuam amicitiam nemo erit mihi crede in quo modo aliquid sit qui hoc tempus sibi oblatum amicitiae tecum constituendae praetermittat praesertim cum tibi hoc casus adferat ut ii tecum petant quorum amicitia aut contemnenda aut fugienda sit et qui hoc quod ego te hortor non modo adsequi sed ne incipere quidem possint nam qui incipiat antonius homines adiungere atque inuitare ad amicitiam quos per se suo nomine appellare non possit mihi quidem nihil stultius uidetur quam existimare esse eum studiosum tui quem non noris eximiam quandam gloriam et dignitatem ac rerum gestarum magnitudinem esse oportet in eo quem homines ignoti nullis suffragantibus honore adficiant ut quidem homo nequam iners sine officio sine ingenio cum infamia nullis amicis hominem plurimorum studio atque omnium bona existimatione munitum praecurrat sine magna culpa neglegentiae fieri non potest uiii quam ob rem omnis centurias multis et uariis amicitiis cura ut confirmatas habeas et primum id quod ante oculos est senatores equitesque romanos ceterorum ordinum omnium nauos homines et gratiosos complectere multi homines urbani industrii multi libertini in foro gratiosi nauique uersantur quos per te quos per communis amicos poteris summa cura ut cupidi tui sint elaborato appetito adlegato summo beneficio te adfici ostendito deinde habeto rationem urbis totius conlegiorum omnium pagorum uicinitatum ex his principes ad amicitiam tuam si adiunxeris per eos reliquam multitudinem facile tenebis postea totam italiam fac ut in animo ac memoria tributim discriptam comprensamque habeas ne quod municipium coloniam praefecturam locum denique italiae ne quem esse patiare in quo non habeas firmamenti quod satis esse possit perquiras et inuestiges homines ex omni regione eos cognoscas appetas confirmes cures ut in suis uicinitatibus tibi petant et tua causa quasi candidati sint uolent te amicum si suam a te amicitiam expeti uidebunt id ut intellegant oratione ea quae ad eam rationem pertinet habenda consequere homines municipales ac rusticani si nomine nobis noti sunt in amicitia se esse arbitrantur si uero etiam praesidi se aliquid sibi constituere putant non amittunt occasionem promerendi hos ceteri et maxime tui competitores ne norunt quidem tu et nosti et facile cognosces sine quo amicitia esse non potest neque id tamen satis est tametsi magnum est si non sequitur spes utilitatis atque ne nomenclator solum sed amicus etiam bonus esse uideare ita cum et hos ipsos propter suam ambitionem qui apud tribulis suos plurimum gratia possunt studiosos in centuriis habebis et ceteros qui apud aliquam partem tribulium propter municipi aut uicinitatis aut conlegi rationem ualent cupidos tui constitueris in optima spe esse debebis iam equitum centuriae multo facilius mihi diligentia posse teneri uidentur primum oportet cognosci equites pauci enim sunt deinde appeti multo enim facilius illa adulescentulorum ad amicitiam aetas adiungitur deinde habes tecum ex iuuentute optimum quemque et studiosissimum humanitatis tum autem quod equester ordo tuus est sequentur illi auctoritatem ordinis si abs te adhibebitur ea diligentia ut non ordinis solum uoluntate sed etiam singulorum amicitiis eas centurias confirmatas habeas nam studia adulescentulorum in suffragando in obeundo in nuntiando in adsectando mirifice et magna et honesta sunt ix et quoniam adsectationis mentio facta est id quoque curandum est ut cottidiana cuiusque generis et ordinis et aetatis utare nam ex ea ipsa copia coniectura fieri poterit quantum sis in ipso campo uirium ac facultatis habiturus huius autem rei tres partes sunt una salutatorum cum domum ueniunt altera deductorum tertia adsectatorum in salutatoribus qui magis uulgares sunt et hac consuetudine quae nunc est ad pluris ueniunt hoc efficiendum est ut hoc ipsum minimum officium eorum tibi gratissimum esse uideatur qui domum tuam uenient iis significato te animaduertere eorum amicis qui illis renuntient ostendito saepe ipsis dicito sic homines saepe cum obeunt pluris competitores et uident unum esse aliquem qui haec officia maxime animaduertat ei se dedunt deserunt ceteros minutatim ex communibus proprii ex fucosis firmi suffragatores euadunt iam illud teneto diligenter si eum qui tibi promiserit audieris fucum ut dicitur facere aut senseris ut te id audisse aut scire dissimules si qui tibi se purgare uolet quod suspectum esse arbitretur adfirmes te de illius uoluntate numquam dubitasse nec debere dubitare is enim qui se non putat satis facere amicus esse nullo modo potest scire autem oportet quo quisque animo sit ut et quantum cuique confidas constituere possis iam deductorum officium quo maius est quam salutatorum hoc gratius tibi esse significato atque ostendito et quod eius fieri poterit certis temporibus descendito magnam adfert opinionem magnam dignitatem cottidiana in deducendo frequentia tertia est ex hoc genere adsidua adsectatorum copia in ea quos uoluntarios habebis curato ut intellegant te sibi in perpetuum summo beneficio obligari qui autem tibi debent ab iis plane hoc munus exigito qui per aetatem ac negotium poterunt ipsi tecum ut adsidui sint qui ipsi sectari non poterunt suos necessarios in hoc munere constituant ualde ego te uolo et ad rem pertinere arbitror semper cum multitudine esse praeterea magnam adfert laudem et summam dignitatem si ii tecum erunt qui a te defensi et qui per te seruati ac iudiciis liberati sunt haec tu plane ab his postulato ut quoniam nulla impensa per te alii rem alii honestatem alii salutem ac fortunas omnis obtinuerint nec aliud ullum tempus futurum sit ubi tibi referre gratiam possint hoc te officio remunerentur x et quoniam in amicorum studiis haec omnis oratio uersatur qui locus in hoc genere cauendus sit praetermittendum non uidetur fraudis atque insidiarum et perfidiae plena sunt omnia non est huius temporis perpetua illa de hoc genere disputatio quibus rebus beneuolus et simulator diiudicari possit tantum est huius temporis admonere summa tua uirtus eosdem homines et simulare tibi se esse amicos et inuidere coegit quam ob rem epicharmeion illud teneto neruos atque artus esse sapientiae non temere credere et cum tuorum amicorum studia constitueris tum etiam obtrectatorum atque aduersariorum rationes et genera cognoscito haec tria sunt unum quos laesisti alterum qui sine causa non amant tertium qui competitorum ualde amici sunt quos laesisti cum contra eos pro amico diceres iis te plane purgato necessitudines commemorato in spem adducito te in eorum rebus si se in amicitiam contulerint pari studio atque officio futurum qui sine causa non amant eos aut beneficio aut spe aut significando tuo erga illos studio dato operam ut de illa animi prauitate deducas quorum uoluntas erit abs te propter competitorum amicitias alienior iis quoque eadem inseruito ratione qua superioribus et si probare poteris te in eos ipsos competitores tuos beneuolo esse animo ostendito xi quoniam de amicitiis constituendis satis dictum est dicendum est de illa altera parte petitionis quae in populari ratione uersatur ea desiderat nomenclationem blanditiam adsiduitatem benignitatem rumorem speciem in re publica primum id quod facis ut homines noris significa ut appareat et auge ut cottidie melius fiat nihil mihi tam populare neque tam gratum uidetur deinde id quod natura non habes induc in animum ita simulandum esse ut natura facere uideare nam comitas tibi non deest ea quae bono ac suaui homine digna est sed opus est magno opere blanditia quae etiam si uitiosa est et turpis in cetera uita tamen in petitione necessaria est etenim cum deteriorem aliquem adsentando facit tum improba est cum amiciorem non tam uituperanda petitori uero necessaria est cuius et frons et uultus et sermo ad eorum quoscumque conuenerit sensum et uoluntatem commutandus et accommodandus est iam adsiduitatis nullum est praeceptum uerbum ipsum docet quae res sit prodest quidem uehementer nusquam discedere sed tamen hic fructus est adsiduitatis non solum esse romae atque in foro sed adsidue petere saepe eosdem appellare non committere ut quisquam possit dicere quod eius consequi possis se abs te non sit rogatum et ualde ac diligenter rogatum benignitas autem late patet et est in re familiari quae quamquam ad multitudinem peruenire non potest tamen ab amicis si laudatur multitudini grata est est in conuiuiis quae fac ut et abs te et ab amicis tuis concelebrentur et passim et tributim est etiam in opera quam peruulga et communica curaque ut aditus ad te diurni nocturnique pateant neque solum foribus aedium tuarum sed etiam uultu ac fronte quae est animi ianua quae si significat uoluntatem abditam esse ac retrusam parui refert patere ostium homines enim non modo promitti sibi praesertim quod a candidato petant sed etiam large atque honorifice promitti uolunt qua re hoc quidem facile praeceptum est ut quod facturus sis id significes te studiose ac libenter esse facturum illud difficilius et magis ad tempus quam ad naturam accommodatum tuam quod facere non possis ut id aut iucunde neges aut etiam non neges quorum alterum est tamen boni uiri alterum boni petitoris nam cum id petitur quod honeste aut sine detrimento nostro promittere non possumus quo modo si qui roget ut contra amicum aliquem causam recipiamus belle negandum est ut ostendas necessitudinem demonstres quam moleste feras aliis te id rebus exsarturum esse persuadeas xii audiui hoc dicere quendam de quibusdam oratoribus ad quos causam suam detulisset gratiorem sibi orationem eius fuisse qui negasset quam illius qui recepisset sic homines fronte et oratione magis quam ipso beneficio rei capiuntur uerum hoc probabile est illud alterum subdurum tibi homini platonico suadere sed tamen tempori tuo consulam quibus enim te propter aliquod officium necessitudinis adfuturum negaris tamen ii possunt abs te placati aequique discedere quibus autem idcirco negaris quod te impeditum esse dixeris aut amicorum hominum negotiis aut grauioribus causis aut ante susceptis inimici discedunt omnesque hoc animo sunt ut sibi te mentiri malint quam negare c cotta in ambitione artifex dicere solebat se operam suam quod non contra officium rogaretur polliceri solere omnibus impertire iis apud quos optime poni arbitraretur ideo se nemini negare quod saepe accideret causa cur is cui pollicitus esset non uteretur saepe ut ipse magis esset uacuus quam putasset neque posse eius domum compleri qui tantum modo reciperet quantum uideret se obire posse casu fieri ut agantur ea quae non putaris illa quae credideris in manibus esse ut aliqua de causa non agantur deinde esse extremum ut irascatur is cui mendacium dixeris id si promittas et incertum est et in diem et in paucioribus sin autem id neges et certe abalienes et statim et pluris plures enim multo sunt qui rogant ut uti liceat opera alterius quam qui utuntur qua re satius est ex his aliquos aliquando in foro tibi irasci quam omnis continuo domi praesertim cum multo magis irascantur iis qui negent quam ei quem uideant ea ex causa impeditum ut facere quod promisit cupiat si ullo modo possit ac ne uidear aberrasse a distributione mea qui haec in hac populari parte petitionis disputem hoc sequor haec omnia non tam ad amicorum studia quam ad popularem famam pertinere etsi inest aliquid ex illo genere benigne respondere studiose inseruire negotiis ac periculis amicorum tamen hoc loco ea dico quibus multitudinem capere possis ut de nocte domus compleatur ut multi spe tui praesidi teneantur ut amiciores abs te discedant quam accesserint ut quam plurimorum aures optimo sermone compleantur xiii sequitur enim ut de rumore dicendum sit cui maxime seruiendum est sed quae dicta sunt omni superiore oratione eadem ad rumorem concelebrandum ualent dicendi laus studia publicanorum et equestris ordinis hominum nobilium uoluntas adulescentulorum frequentia eorum qui abs te defensi sunt adsiduitas ex municipiis multitudo eorum quos tua causa uenisse appareat bene te ut homines nosse comiter appellare adsidue ac diligenter petere benignum ac liberalem esse loquantur et existiment domus ut multa nocte compleatur omnium generum frequentia adsit satis fiat oratione omnibus re operaque multis perficiatur id quod fieri potest labore et arte ac diligentia non ut ad populum ab his hominibus fama perueniat sed ut in his studiis populus ipse uersetur iam urbanam idam multitudinem et eorum studia qui contiones tenent adeptus es in pompeio ornando manili causa recipienda cornelio defendendo excitanda nobis sunt quae adhuc habuit nemo quin idem splendidorum hominum uoluntates haberet efficiendum etiam illud est ut sciant omnes cn pompei summam esse erga te uoluntatem et uehementer ad illius rationes te id adsequi quod petis pertinere postremo tota petitio cura ut pompae plena sit ut inlustris ut splendida ut popularis sit ut habeat summam speciem ac dignitatem ut etiam si qua possit ratione competitoribus tuis exsistat aut sceleris aut libidinis aut largitionis accommodata ad eorum mores infamia atque etiam in hac petitione maxime uidendum est ut spes rei publicae bona de te sit et honesta opinio nec tamen in petendo res publica capessenda est neque in senatu neque in contione sed haec tibi sunt retinenda ut senatus te existimet ex eo quod ita uixeris defensorem auctoritatis suae fore equites r et uiri boni ac locupletes ex uita acta te studiosum oti ac rerum tranquillarum multitudo ex eo quod dumtaxat oratione in contionibus ac iudicio popularis fuisti te a suis commodis non alienum futurum xiu haec mihi ueniebant in mentem de duabus illis commentationibus matutinis quod tibi cottidie ad forum descendenti meditandum esse dixeram nouus sum consulatum peto tertium restat roma est ciuitas ex nationum conuentu constituta in qua multae insidiae multa fallacia multa in omni genere uitia uersantur multorum adrogantia multorum contumacia multorum maleuolentia multorum superbia multorum odium ac molestia perferenda est uideo esse magni consili atque artis in tot hominum cuiusque modi uitiis tantisque uersantem uitare offensionem uitare fabulam uitare insidias esse unum hominem accommodatum ad tantam morum ac sermonum ac uoluntatum uarietatem qua re etiam atque etiam perge tenere istam uiam quam institisti excere dicendo hoc et tenentur romae homines et adliciuntur et ab impediendo ac laedendo repelluntur et quoniam in hoc uel maxime est uitiosa ciuitas quod largitione interposita uirtutis ac dignitatis obliuisci solet in hoc fac ut te bene noris id est ut intellegas eum esse te qui iudici ac periculi metum maximum competitoribus adferre possis fac ut se abs te custodiri atque obseruari sciant cum diligentiam tuam cum auctoritatem uimque dicendi tum profecto equestris ordinis erga te studium pertimescent atque haec ita te nolo illis proponere ut uideare accusationem iam meditari sed ut hoc terrore facilius hoc ipsum quod agis consequare et plane sic contende omnibus neruis ac facultatibus ut adipiscamur quod petimus uideo nulla esse comitia tam inquinata largitione quibus non gratis aliquae centuriae renuntient suos magno opere necessarios qua re si aduigilamus pro rei dignitate et si nostros ad summum studium beneuolos excitamus et si hominibus studiosis nostri gratiosisque suum cuique munus discribimus et si competitoribus iudicium proponimus sequestribus metum inicimus diuisores ratione aliqua coercemus perfici potest ut largitio nulla fiat aut nihil ualeat haec sunt quae putaui non melius scire me quam te sed facilius his tuis occupationibus conligere unum in locum posse et ad te perscripta mittere quae tametsi scripta ita sunt ut non ad omnis qui honores petant sed ad te proprie et ad hanc petitionem tuam ualeant tamen tu si quid mutandum esse uidebitur aut omnino tollendum aut si quid erit praeteritum uelim hoc mihi dicas uolo enim hoc commentariolum petitionis haberi omni ratione perfectum 