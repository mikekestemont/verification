quia pertinet ad mores quod ethos illi uocant nos eam partem philosophiae de moribus appellare solemus sed decet augentem linguam latinam nominare moralem explicandaque uis est ratioque enuntiationum quae graeci axiomata uocant quae de re futura cum aliquid dicunt deque eo quod possit fieri aut non possit quam uim habeant obscura quaestio est quam peri dinaton philosophi appellant totaque est logike quam rationem disserendi uoco quod autem in aliis libris feci qui sunt de natura deorum itemque in iis quos de diuinatione edidi ut in utramque partem perpetua explicaretur oratio quo facilius id a quoque probaretur quod cuique maxime probabile uideretur id in hac disputatione de fato casus quidam ne facerem inpediuit nam cum essem in puteolano hirtiusque noster consul designatus isdem in locis uir nobis amicissimus et his studiis in quibus nos a pueritia uiximus deditus multum una eramus maxime nos quidem exquirentes ea consilia quae ad pacem et ad concordiam ciuium pertinerent cum enim omnes post interitum caesaris nouarum perturbationum causae quaeri uiderentur iisque esse occurrendum putaremus omnis fere nostra in his deliberationibus consumebatur oratio idque et saepe alias et quodam liberiore quam solebat et magis uacuo ab interuentoribus die cum ad me ille uenisset primo ea quae erant cotidiana et quasi legitima nobis de pace et de otio quibus actis quid ergo inquit ille quoniam oratorias exercitationes non tu quidem ut spero reliquisti sed certe philosophiam illis anteposuisti possumne aliquid audire tu uero inquam uel audire uel dicere nec enim id quod recte existimas oratoria illa studia deserui quibus etiam te incendi quamquam flagrantissumum acceperam nec ea quae nunc tracto minuunt sed augent potius illam facultatem nam cum hoc genere philosophiae quod nos sequimur magnam habet orator societatem subtilitatem enim ab academia mutuatur et ei uicissim reddit ubertatem orationis et ornamenta dicendi quam ob rem inquam quoniam utriusque studii nostra possessio est hodie utro frui malis optio sit tua tum hirtius gratissumum inquit et tuorum omnium simile nihil enim umquam abnuit meo studio uoluntas tua sed quoniam rhetorica mihi uestra sunt nota teque in eis et audiuimus saepe et audiemus atque hanc academicorum contra propositum disputandi consuetudinem indicant te suscepisse tusculanae disputationes ponere aliquid ad quod audiam si tibi non est molestum uolo an mihi inquam potest quicquam esse molestum quod tibi gratum futurum sit sed ita audies ut romanum hominem ut timide ingredientem ad hoc genus disputandi ut longo interuallo haec studia repetentem ita inquit audiam te disputantem ut ea lego quae scripsisti proinde ordire considamus hic quorum in aliis ut in antipatro poeta ut in brumali die natis ut in simul aegrotantibus fratribus ut in urina ut in unguibus ut in reliquis eius modi naturae contagio ualet quam ego non tollo uis est nulla fatalis in aliis autem fortuita quaedam esse possunt ut in illo naufrago ut in icadio ut in daphita quaedam etiam posidonius pace magistri dixerim comminisci uidetur sunt quidem absurda quid enim si daphitae fatum fuit ex equo cadere atque ita perire ex hocne equo qui cum equus non esset nomen habebat alienum aut philippus hasne in capulo quadrigulas uitare monebatur quasi uero capulo sit occisus quid autem magnum aut naufragum illum sine nomine in riuo esse lapsum quamquam huic quidem hic scribit praedictum in aqua esse pereundum ne hercule icadii quidem praedonis uideo fatum ullum nihil enim scribit ei praedictum quid mirum igitur ex spelunca saxum in crura eius incidisse puto enim etiamsi icadius tum in spelunca non fuisset saxum tamen illud casurum fuisse nam aut nihil omnino est fortuitum aut hoc ipsum potuit euenire fortuna quaero igitur atque hoc late patebit si fati omnino nullum nomen nulla natura nulla uis esset et forte temere casu aut pleraque fierent aut omnia num aliter ac nunc eueniunt euenirent quid ergo adtinet inculcare fatum cum sine fato ratio omnium rerum ad naturam fortunamue referatur sed posidonium sicut aequum est cum bona gratia dimittamus ad chrisippi laqueos reuertamur cui quidem primum de ipsa contagione rerum respondeamus reliqua postea persequemur inter locorum naturas quantum intersit uidemus alios esse salubris alios pestilentis in aliis esse pituitosos et quasi redundantis in aliis exsiccatos atque aridos multaque sunt alia quae inter locum et locum plurimum differant athenis tenue caelum ex quo etiam acutiores putantur attici crassum thebis itaque pingues thebani et ualentes tamen neque illud tenue caelum efficiet ut aut zenonem quis aut arcesilam aut theophrastum audiat neque crassum ut nemea potius quam isthmo uictoriam petat diiunge longius quid enim loci natura adferre potest ut in porticu pompeii potius quam in campo ambulemus tecum quam cum alio idibus potius quam kalendis ut igitur ad quasdam res natura loci pertinet aliquid ad quasdam autem nihil sic astrorum adfectio ualeat si uis ad quasdam res ad omnis certe non ualebit at enim quoniam in naturis hominum dissimilitudines sunt ut alios dulcia alios subamara delectent alii libidinosi alii iracundi aut crudeles aut superbi sint alii a talibus uitiis abhorreant quoniam igitur inquit tantum natura a natura distat quid mirum est has dissimilitudines ex differentibus causis esse factas haec disserens qua de re agatur et in quo causa consistat non uidet non enim si alii ad alia propensiores sunt propter causas naturalis et antecedentis idcirco etiam nostrarum uoluntatum atque adpetitionum sunt causae naturales et antecedentes nam nihil esset in nostra potestate si ita se res haberet nunc uero fatemur acuti hebetesne ualentes inbecilline simus non esse id in nobis qui autem ex eo cogi putat ne ut sedeamus quidem aut ambulemus uoluntatis esse is non uidet quae quamque rem res consequatur ut enim et ingeniosi et tardi ita nascantur antecedentibus causis itemque ualentes et inbecilli non sequitur tamen ut etiam sedere eos et ambulare et rem agere aliquam principalibus causis definitum et constitutum sit stilponem megaricum philosophum acutum sane hominem et probatum temporibus illis accepimus hunc scribunt ipsius familiares et ebriosum et mulierosum fuisse neque haec scribunt uituperantes sed potius ad laudem uitiosam enim naturam ab eo sic edomitam et conpressam esse doctrina ut nemo umquam uinulentum illum nemo in eo libidinis uestigium uiderit quid socraten nonne legimus quem ad modum notarit zopirus phisiognomon qui se profitebatur hominum mores naturasque ex corpore oculis uultu fronte pernoscere stupidum esse socraten dixit et bardum quod iugula concaua non haberet obstructas eas partes et obturatas esse dicebat addidit etiam mulierosum in quo alcibiades cachinnum dicitur sustulisse sed haec ex naturalibus causis uitia nasci possunt extirpari autem et funditus tolli ut is ipse qui ad ea propensus fuerit a tantis uitiis auocetur non est id positum in naturalibus causis sed in uoluntate studio disciplina quae tolluntur omnia si uis et natura fati ex diuinationis ratione firmabitur etenim si est diuinatio qualibusnam a perceptis artis proficiscitur percepta appello quae dicuntur graece theoremata non enim credo nullo percepto aut ceteros artifices uersari in suo munere aut eos qui diuinatione utantur futura praedicere sint igitur astrologorum percepta huius modi si quis uerbi causa oriente canicula natus est is in mari non morietur uigila chrisippe ne tuam causam in qua tibi cum diodoro ualente dialectico magna luctatio est deseras si enim est uerum quod ita conectitur si quis oriente canicula natus est in mari non morietur illud quoque uerum est si fabius oriente canicula natus est fabius in mari non morietur pugnant igitur haec inter se fabium oriente canicula natum esse et fabium in mari moriturum et quoniam certum in fabio ponitur natum esse eum canicula oriente haec quoque pugnant et esse fabium et in mari esse moriturum ergo haec quoque coniunctio est ex repugnantibus et est fabius et in mari fabius morietur quod ut propositum est ne fieri quidem potest ergo illud morietur in mari fabius ex eo genere est quod fieri non potest omne ergo quod falsum dicitur in futuro id fieri non potest at hoc chrisippe minime uis maximeque tibi de hoc ipso cum diodoro certamen est ille enim id solum fieri posse dicit quod aut sit uerum aut futurum sit uerum et quicquid futurum sit id dicit fieri necesse esse et quicquid non sit futurum id negat fieri posse tu et quae non sint futura posse fieri dicis ut frangi hanc gemmam etiamsi id numquam futurum sit neque necesse fuisse cipselum regnare corinthi quamquam id millensimo ante anno apollinis oraculo editum esset at si ista conprobabis diuina praedicta et quae falsa in futuris dicentur in eis habebis ut ea fieri non possint ut si dicatur africanum karthagine non esse potiturum et si uere dicatur de futuro idque ita futurum sit dicas esse necessarium est quae est tota diodori uobis inimica sententia etenim si illud uere conectitur si oriente canicula natus es in mari non moriere primumque quod est in conexo natus es oriente canicula necessarium est omnia enim uera in praeteritis necessaria sunt ut chrisippo placet dissentienti a magistro cleanthe quia sunt inmutabilia nec in falsum e uero praeterita possunt conuertere si igitur quod primum in conexo est necessarium est fit etiam quod consequitur necessarium quamquam hoc chrisippo non uidetur ualere in omnibus sed tamen si naturalis est causa cur in mari fabius non moriatur in mari fabius mori non potest hoc loco chrisippus aestuans falli sperat chaldaeos ceterosque diuinos neque eos usuros esse coniunctionibus ut ita sua percepta pronuntient si quis natus est oriente canicula is in mari non morietur sed potius ita dicant non et natus est quis oriente canicula et is in mari morietur o licentiam iocularem ne ipse incidat in diodorum docet chaldaeos quo pacto eos exponere percepta oporteat quaero enim si chaldaei ita loquantur ut negationes infinitarum coniunctionum potius quam infinita conexa ponant cur idem medici cur geometrae cur reliqui facere non possint medicus in primis quod erit ei perspectum in arte non ita proponet si cui uenae sic mouentur is habet febrim sed potius illo modo non et uenae sic cui mouentur et is febrim non habet itemque geometres non ita dicet in sphaera maximi orbes medii inter se diuiduntur sed potius illo modo non et sunt in sphaera maximi orbes et ei non medii inter se diuiduntur quid est quod non possit isto modo ex conexo transferri ad coniunctionum negationem et quidem aliis modis easdem res efferre possumus modo dixi in sphaera maximi orbes medii inter se diuiduntur possum dicere si in sphaera maximi orbes erunt possum dicere quia in sphaera maximi orbes erunt multa genera sunt enuntiandi nec ullum distortius quam hoc quo chrisippus sperat chaldaeos contentos stoicorum causa fore illorum tamen nemo ita loquitur maius est enim has contortiones orationis quam signorum ortus obitusque perdiscere sed ad illam diodori contentionem quam peri dinaton appellant reuertamur in qua quid ualeat id quod fieri possit anquiritur placet igitur diodoro id solum fieri posse quod aut uerum sit aut uerum futurum sit qui locus attingit hanc quaestionem nihil fieri quod non necesse fuerit et quicquid fieri possit id aut esse iam aut futurum esse nec magis commutari ex ueris in falsa posse ea quae futura quam ea quae facta sunt sed in factis inmutabilitatem apparere in futuris quibusdam quia non apparet ne inesse quidem uideri ut in eo qui mortifero morbo urgeatur uerum sit hic morietur hoc morbo at hoc idem si uere dicatur in eo in quo uis morbi tanta non appareat nihilo minus futurum sit ita fit ut commutatio ex uero in falsum ne in futuro quidem ulla fieri possit nam morietur scipio talem uim habet ut quamquam de futuro dicitur tamen ut id non possit conuertere in falsum de homine enim dicitur cui necesse est mori sic si diceretur morietur noctu in cubiculo suo ui oppressus scipio uere diceretur id enim fore diceretur quod esset futurum futurum autem fuisse ex eo quia factum est intellegi debet nec magis erat uerum morietur scipio quam morietur illo modo nec magis necesse mori scipioni quam illo modo mori nec magis inmutabile ex uero in falsum necatus est scipio quam necabitur scipio nec cum haec ita sint est causa cur epicurus fatum extimescat et ab atomis petat praesidium easque de uia deducat et uno tempore suscipiat res duas inenodabiles unam ut sine causa fiat aliquid ex quo existet ut de nihilo quippiam fiat quod nec ipsi nec cuiquam phisico placet alteram ut cum duo indiuidua per inanitatem ferantur alterum e regione moueatur alterum declinet licet enim epicuro concedenti omne enuntiatum aut uerum aut falsum esse non uereri ne omnia fato fieri sit necesse non enim aeternis causis naturae necessitate manantibus uerum est id quod ita enuntiatur descendit in academiam carneades nec tamen sine causis sed interest inter causas fortuito antegressas et inter causas cohibentis in se efficientiam naturalem ita et semper uerum fuit morietur epicurus cum duo et septuaginta annos uixerit archonte pitharato neque tamen erant causae fatales cur ita accideret sed quod ita cecidit certe casurum sicut cecidit fuit nec ei qui dicunt inmutabilia esse quae futura sint nec posse uerum futurum conuertere in falsum fati necessitatem confirmant sed uerborum uim interpretantur at qui introducunt causarum seriem sempiternam ei mentem hominis uoluntate libera spoliatam necessitate fati deuinciunt sed haec hactenus alia uideamus concludit enim chrisippus hoc modo si est motus sine causa non omnis enuntiatio quod axioma dialectici appellant aut uera aut falsa erit causas enim efficientis quod non habebit id nec uerum nec falsum erit omnis autem enuntiatio aut uera aut falsa est motus ergo sine causa nullus est quod si ita est omnia quae fiunt causis fiunt antegressis id si ita est fato omnia fiunt efficitur igitur fato fieri quaecumque fiant hic primum si mihi libeat adsentiri epicuro et negare omnem enuntiationem aut ueram esse aut falsam eam plagam potius accipiam quam fato omnia fieri conprobem illa enim sententia habet aliquid disputationis haec uero non est tolerabilis itaque contendit omnis neruos chrisippus ut persuadeat omne axioma aut uerum esse aut falsum ut enim epicurus ueretur ne si hoc concesserit concedendum sit fato fieri quaecumque fiant si enim alterum utrum ex aeternitate uerum sit esse id etiam certum et si certum etiam necessarium ita et necessitatem et fatum confirmari putat sic chrisippus metuit ne si non obtinuerit omne quod enuntietur aut uerum esse aut falsum non teneat omnia fato fieri et ex causis aeternis rerum futurarum sed epicurus declinatione atomi uitari necessitatem fati putat itaque tertius quidam motus oritur extra pondus et plagam cum declinat atomus interuallo minimo id appellat elachiston quam declinationem sine causa fieri si minus uerbis re cogitur confiteri non enim atomus ab atomo pulsa declinat nam qui potest pelli alia ab alia si grauitate feruntur ad perpendiculum corpora indiuidua rectis lineis ut epicuro placet sequitur autem ut si alia ab alia numquam depellatur ne contingat quidem alia aliam ex quo efficitur etiamsi sit atomus eaque declinet declinare sine causa hanc epicurus rationem induxit ob eam rem quod ueritus est ne si semper atomus grauitate ferretur naturali ac necessaria nihil liberum nobis esset cum ita moueretur animus ut atomorum motu cogeretur id democritus auctor atomorum accipere maluit necessitate omnia fieri quam a corporibus indiuiduis naturalis motus auellere acutius carneades qui docebat posse epicureos suam causam sine hac commenticia declinatione defendere nam cum docerent esse posse quendam animi motum uoluntarium id fuit defendi melius quam introducere declinationem cuius praesertim causam reperire non possent quo defenso facile chrisippo possent resistere cum enim concessissent motum nullum esse sine causa non concederent omnia quae fierent fieri causis antecedentibus uoluntatis enim nostrae non esse causas externas et antecedentis communi igitur consuetudine sermonis abutimur cum ita dicimus uelle aliquid quempiam aut nolle sine causa ita enim dicimus sine causa ut dicamus sine externa et antecedente causa non sine aliqua ut cum uas inane dicimus non ita loquimur ut phisici quibus inane esse nihil placet sed ita ut uerbi causa sine aqua sine uino sine oleo uas esse dicamus sic cum sine causa animum dicimus moueri sine antecedente et externa causa moueri non omnino sine causa dicimus de ipsa atomo dici potest cum per inane moueatur grauitate et pondere sine causa moueri quia nulla causa accedat extrinsecus rursus autem ne omnes a phisicis inrideamur si dicamus quicquam fieri sine causa distinguendum est et ita dicendum ipsius indiuidui hanc esse naturam ut pondere et grauitate moueatur eamque ipsam esse causam cur ita feratur similiter ad animorum motus uoluntarios non est requirenda externa causa motus enim uoluntarius eam naturam in se ipse continet ut sit in nostra potestate nobisque pareat nec id sine causa eius rei enim causa ipsa natura est quod cum ita sit quid est cur non omnis pronuntiatio aut uera aut falsa sit nisi concesserimus fato fieri quaecumque fiant quia futura uera inquit non possunt esse ea quae causas cur futura sint non habent habeant igitur causas necesse est ea quae uera sunt ita cum euenerint fato euenerint confectum negotium siquidem concedendum tibi est aut fato omnia fieri aut quicquam fieri posse sine causa an aliter haec enuntiatio uera esse potest capiet numantiam scipio nisi ex aeternitate causa causam serens hoc erit effectura an hoc falsum potuisset esse si esset sescentis saeculis ante dictum et si tum non esset uera haec enuntiatio capiet numantiam scipio ne illa quidem euersa uera est haec enuntiatio cepit numantiam scipio potest igitur quicquam factum esse quod non uerum fuerit futurum esse nam ut praeterita ea uera dicimus quorum superiore tempore uera fuerit instantia sic futura quorum consequenti tempore uera erit instantia ea uera dicemus nec si omne enuntiatum aut uerum aut falsum est sequitur ilico esse causas inmutabilis easque aeternas quae prohibeant quicquam secus cadere atque casurum sit fortuitae sunt causae quae efficiant ut uere dicantur quae ita dicentur ueniet in senatum cato non inclusae in rerum natura atque mundo et tamen tam est inmutabile uenturum cum est uerum quam uenisse nec ob eam causam fatum aut necessitas extimescenda est etenim erit confiteri necesse si hoc enuntiatum ueniet in tusculanum hortensius uera non est sequitur ut falsa sit quorum isti neutrum uolunt quod fieri non potest nec nos impediet illa ignaua ratio quae dicitur appellatur enim quidam a philosophis argos logos cui si pareamus nihil omnino agamus in uita sic enim interrogant si fatum tibi est ex hoc morbo conualescere siue tu medicum adhibueris siue non adhibueris conualesces item si fatum tibi est ex hoc morbo non conualescere siue tu medicum adhibueris siue non adhibueris non conualesces et alterutrum fatum est medicum ergo adhibere nihil attinet recte genus hoc interrogationis ignauum atque iners nominatum est quod eadem ratione omnis e uita tolletur actio licet etiam inmutare ut fati nomen ne adiungas et eandem tamen teneas sententiam hoc modo si ex aeternitate uerum hoc fuit ex isto morbo conualesces siue adhibueris medicum siue non adhibueris conualesces itemque si ex aeternitate falsum hoc fuit ex isto morbo conualesces siue adhibueris medicum siue non adhibueris non conualesces deinde cetera haec ratio a chrisippo reprehenditur quaedam enim sunt inquit in rebus simplicia quaedam copulata simplex est morietur illo die socrates huic siue quid fecerit siue non fecerit finitus est moriendi dies at si ita fatum est nascetur oedipus laio non poterit dici siue fuerit laius cum muliere siue non fuerit copulata enim res est et confatalis sic enim appellat quia ita fatum sit et concubiturum cum uxore laium et ex ea oedipum procreaturum ut si esset dictum luctabitur olimpiis milo et referret aliquis ergo siue habuerit aduersarium siue non habuerit luctabitur erraret est enim copulatum luctabitur quia sine aduersario nulla luctatio est omnes igitur istius generis captiones eodem modo refelluntur siue tu adhibueris medicum siue non adhibueris conualesces captiosum tam enim est fatale medicum adhibere quam conualescere haec ut dixi confatalia ille appellat carneades genus hoc totum non probabat et nimis inconsiderate concludi hanc rationem putabat itaque premebat alio modo nec ullam adhibebat calumniam cuius erat haec conclusio si omnia antecedentibus causis fiunt omnia naturali conligatione conserte contexteque fiunt quod si ita est omnia necessitas efficit id si uerum est nihil est in nostra potestate est autem aliquid in nostra potestate at si omnia fato fiunt omnia causis antecedentibus fiunt non igitur fato fiunt quaecumque fiunt haec artius adstringi ratio non potest nam si quis uelit idem referre atque ita dicere si omne futurum ex aeternitate uerum est ut ita certe eueniat quem ad modum sit futurum omnia necesse est conligatione naturali conserte contexteque fieri nihil dicat multum enim differt utrum causa naturalis ex aeternitate futura uera efficiat an etiam sine aeternitate naturali futura quae sint ea uera esse possint intellegi itaque dicebat carneades ne apollinem quidem futura posse dicere nisi ea quorum causas natura ita contineret ut ea fieri necesse esset quid enim spectans deus ipse diceret marcellum eum qui ter consul fuit in mari esse periturum erat hoc quidem uerum ex aeternitate sed causas id efficientis non habebat ita ne praeterita quidem ea quorum nulla signa tamquam uestigia extarent apollini nota esse censebat quanto minus futura causis enim efficientibus quamque rem cognitis posse denique sciri quid futurum esset ergo nec de oedipode potuisse apollinem praedicere nullis in rerum natura causis praepositis cur ab eo patrem interfici necesse esset nec quicquam eius modi quocirca si stoicis qui omnia fato fieri dicunt consentaneum est huiusmodi oracula ceteraque quae ad diuinationem pertinent comprobare eis autem qui quae futura sunt ea uera esse ex aeternitate dicunt non idem dicendum est uide ne non eadem sit illorum causa et stoicorum hi enim urguentur angustius illorum ratio soluta ac libera est quodsi concedatur nihil posse euenire nisi causa antecedente quid proficiatur si ea causa non ex aeternis causis apta dicatur causa autem ea est quae id efficit cuius est causa ut uulnus mortis cruditas morbi ignis ardoris itaque non sic causa intellegi debet ut quod cuique antecedat id ei causa sit sed quod cuique efficienter antecedat nec quod in campum descenderim id fuisse causae cur pila luderem nec hecubam causam interitus fuisse troianis quod alexandrum genuerit nec tindareum agamemnoni quod clitaemnestram hoc enim modo uiator quoque bene uestitus causa grassatori fuisse dicetur cur ab eo spoliaretur ex hoc genere illud est ennii utinam ne in nemore pelio securibus caesae accidissent abiegnae ad terram trabes licuit uel altius utinam ne in pelio nata ulla umquam esset arbor etiam supra utinam ne esset mons ullus pelius similiterque superiora repetentem regredi infinite licet neue inde nauis inchoandi exordium cepisset quorsum haec praeterita quia sequitur illud nam numquam era errans mea domo ecferret pedem medea animo aegra amore saeuo saucia non erat ut eae res causam adferrent amoris interesse autem aiunt utrum eius modi quid sit sine quo effici aliquid non possit an eius modi cum quo effici aliquid necesse sit nulla igitur earum est causa quoniam nulla eam rem sua ui efficit cuius causa dicitur nec id sine quo quippiam non fit causa est sed id quod cum accessit id cuius est causa efficit necessario nondum enim ulcerato serpentis morsu philocteta quae causa in rerum natura continebatur fore ut is in insula lemno linqueretur post autem causa fuit propior et cum exitu iunctior ratio igitur euentus aperuit causam sed ex aeternitate uera fuit haec enuntiatio relinquetur in insula philoctetes nec hoc ex uero in falsum poterat conuertere necesse est enim in rebus contrariis duabus contraria autem hoc loco ea dico quorum alterum ait quid alterum negat ex eis igitur necesse est inuito epicuro alterum uerum esse alterum falsum ut sauciabitur philocteta omnibus ante saeculis uerum fuit non sauciabitur falsum nisi forte uolumus epicureorum opinionem sequi qui tales enuntiationes nec ueras nec falsas esse dicunt aut cum id pudet illud tamen dicunt quod est inpudentius ueras esse ex contrariis diiunctiones sed quae in his enuntiata sint eorum neutrum esse uerum o admirabilem licentiam et miserabilem inscientiam disserendi si enim aliquid in eloquendo nec uerum nec falsum est certe id uerum non est quod autem uerum non est qui potest non falsum esse aut quod falsum non est qui potest non uerum esse tenebitur igitur id quod a chrisippo defenditur omnem enuntiationem aut ueram aut falsam esse ratio ipsa coget et ex aeternitate quaedam esse uera et ea non esse nexa causis aeternis et a fati necessitate esse libera ac mihi quidem uidetur cum duae sententiae fuissent ueterum philosophorum una eorum qui censerent omnia ita fato fieri ut id fatum uim necessitatis adferret in qua sententia democritus heraclitus empedocles aristoteles fuit altera eorum quibus uiderentur sine ullo fato esse animorum motus uoluntarii chrisippus tamquam arbiter honorarius medium ferire uoluisse sed applicat se ad eos potius qui necessitate motus animos liberatos uolunt dum autem uerbis utitur suis delabitur in eas difficultates ut necessitatem fati confirmet inuitus atque hoc si placet quale sit uideamus in adsensionibus quas prima oratione tractaui eas enim ueteres illi quibus omnia fato fieri uidebantur ui effici et necessitate dicebant qui autem ab eis dissentiebant fato adsensiones liberabant negabantque fato adsensionibus adhibito necessitatem ab his posse remoueri iique ita disserebant si omnia fato fiunt omnia fiunt causa antecedente et si adpetitus illa etiam quae adpetitum sequuntur ergo etiam adsensiones at si causa adpetitus non est sita in nobis ne ipse quidem adpetitus est in nostra potestate quod si ita est ne illa quidem quae adpetitu efficiuntur sunt sita in nobis non sunt igitur neque adsensiones neque actiones in nostra potestate ex quo efficitur ut nec laudationes iustae sint nec uituperationes nec honores nec supplicia quod cum uitiosum sit probabiliter concludi putant non omnia fato fieri quaecumque fiant chrisippus autem cum et necessitatem inprobaret et nihil uellet sine praepositis causis euenire causarum genera distinguit ut et necessitatem effugiat et retineat fatum causarum enim inquit aliae sunt perfectae et principales aliae adiuuantes et proximae quam ob rem cum dicimus omnia fato fieri causis antecedentibus non hoc intellegi uolumus causis perfectis et principalibus sed causis adiuuantibus et proximis itaque illi rationi quam paulo ante conclusi sic occurrit si omnia fato fiant sequi illud quidem ut omnia causis fiant antepositis uerum non principalibus causis et perfectis sed adiuuantibus et proximis quae si ipsae non sunt in nostra potestate non sequitur ut ne adpetitus quidem sit in nostra potestate at hoc sequeretur si omnia perfectis et principalibus causis fieri diceremus ut cum eae causae non essent in nostra potestate ne ille quidem esset in nostra potestate quam ob rem qui ita fatum introducunt ut necessitatem adiungant in eos ualebit illa conclusio qui autem causas antecedentis non dicent perfectas neque principalis in eos nihil ualebit quod enim dicantur adsensiones fieri causis antepositis id quale sit facile a se explicari putat nam quamquam adsensio non possit fieri nisi commota uiso tamen cum id uisum proximam causam habeat non principalem hanc habet rationem ut chrisippus uult quam dudum diximus non ut illa quidem fieri possit nulla ui extrinsecus excitata necesse est enim adsensionem uiso commoueri sed reuertitur ad cilindrum et ad turbinem suum quae moueri incipere nisi pulsa non possunt id autem cum accidit suapte natura quod superest et cilindrum uolui et uersari turbinem putat ut igitur inquit qui protrusit cilindrum dedit ei principium motionis uolubilitatem autem non dedit sic uisum obiectum inprimet illud quidem et quasi signabit in animo suam speciem sed adsensio nostra erit in potestate eaque quem ad modum in cilindro dictum est extrinsecus pulsa quod reliquum est suapte ui et natura mouebitur quodsi aliqua res efficeretur sine causa antecedente falsum esset omnia fato fieri sin omnibus quaecumque fiunt ueri simile est causam antecedere quid adferri poterit cur non omnia fato fieri fatendum sit modo intellegatur quae sit causarum distinctio ac dissimilitudo haec cum ita sint a chrisippo explicata si illi qui negant adsensiones fato fieri fateantur tamen eas sine uiso antecedente fieri alia ratio est sed si concedunt anteire uisa nec tamen fato fieri adsensiones quod proxima illa et continens causa non moueat adsensionem uide ne idem dicant neque enim chrisippus concedens adsensionis proximam et continentem causam esse in uiso positam eam causam esse ad adsentiendum necessariam concedet ut si omnia fato fiant omnia causis fiant antecedentibus et necessariis itemque illi qui ab hoc dissentiunt confitentes non fieri adsensiones sine praecursione uisorum dicent si omnia fato fierent eius modi ut nihil fieret nisi praegressione causae confitendum esse fato fieri omnia ex quo facile intellectu est quoniam utrique patefacta atque explicata sententia sua ad eundem exitum ueniant uerbis eos non re dissidere omninoque cum haec sit distinctio ut quibusdam in rebus uere dici possit cum hae causae antegressae sint non esse in nostra potestate quin illa eueniant quorum causae fuerint quibusdam autem in rebus causis antegressis in nostra tamen esse potestate ut illud aliter eueniat hanc distinctionem utrique adprobant sed alteri censent quibus in rebus cum causae antecesserint non sit in nostra potestate ut aliter illa eueniant eas fato fieri quae autem in nostra potestate sint ab eis fatum abesse hoc modo hanc causam disceptari oportet non ab atomis errantibus et de uia declinantibus petere praesidium declinat inquit atomus primum cur aliam enim quandam uim motus habebant a democrito inpulsionis quam plagam ille appellat a te epicure grauitatis et ponderis quae ergo noua causa in natura est quae declinet atomum aut num sortiuntur inter se quae declinet quae non aut cur minimo declinent interuallo maiore non aut cur declinent uno minimo non declinent duobus aut tribus optare hoc quidem est non disputare nam neque extrinsecus inpulsam atomum loco moueri et declinare dicis neque in illo inani per quod feratur atomus quicquam fuisse causae cur ea non e regione ferretur nec in ipsa atomo mutationis aliquid factum est quam ob rem naturalem motum sui ponderis non teneret ita cum attulisset nullam causam quae istam declinationem efficeret tamen aliquid sibi dicere uidetur cum id dicat quod omnium mentes aspernentur ac respuant nec uero quisquam magis confirmasse mihi uidetur non modo fatum uerum etiam necessitatem et uim omnium rerum sustulisseque motus animi uoluntarios quam hic qui aliter obsistere fato fatetur se non potuisse nisi ad has commenticias declinationes confugisset nam ut essent atomi quas quidem esse mihi probari nullo modo potest tamen declinationes istae numquam explicarentur nam si atomis ut grauitate ferantur tributum est necessitate naturae quod omne pondus nulla re inpediente moueatur et feratur necesse est illud quoque necesse est declinare quibusdam atomis uel si uolunt omnibus naturaliter 