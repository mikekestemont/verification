dierste capittele wten aenschijn der bloeter minnen daer ontfaen wi dleuen der gherechticheit daer die ouerste derde hemel aen steet daer die hoechste inghele alse cherubinne ende seraphinne in werden verstaen die daer claerlijc god met gode ouernatuerlijc eten ende drincken gaen noch suldi weten twee principale state oft twee iherachien van inghelen vindic daer onder die alle poeghen ende hoeghen na dat hoechste verborghenste wonder alsic v hier namaels toghen sal mer ic wil v tierste onderscheet gheuen op dat wi gheestelijc gheleert ende gheleidt moghen werden van beneden op wert soe willic v hier cort dondersceet vertrecken tusschen den rechtere ende den gherechten mensche ende oec den ghenen die de gherechticheit gods wt deijst te ghemeynen gheesteliken dienste tusschen dese drie partyen es groete onderscheet in haer verstaen na der meyninghen te gheuoelene van binnen nochtans werkense wel ghelijc inden schine van buten in doeghen der menschen als ghi hoeren selt ten iersten male vanden quaden verkeerden gheveisden richters hoe valschelijc si die liede bedrieghen ende bestricken die tvier draghen in deen hant ende dwater in dander hant dicwile makense ouermids ghichte ende meinede daer men hen die hant salft in deen zide meer dan in dander oft ouermids vrinscap ende maescap van rechte te male onrechte ende alsoe suekense nauwen valschen raet als cayphas dede met sinen ghesellen die ouer cristus een valsche ghetughe gauen na der meyninghen sijnre quaetheit alsoe doen dese daerse yet aen winnen moeghen mer alsmen hen niets niet en biedt in deen side noch oec en gheeft in dandere side dan laet die verblinde valsche richtere wel die sake rechte voert gaen om deersamheit des rechts dat hi ghelooft si vanden volke ende blijft nochtan selue ongherecht voer gode ende verliest daer toe sijn ziele want hi sundicht ieghen gode ende ieghen die godlike waerheit es hi ongherechtich want god es emmer gherechtich ende hi es daer toe meyneedich want hi hem versweert ieghen die heileghe kerke ende hi sundighet oec groffelijc ieghen sinen euenkersten want hi doet ieghen caritate ende hi sundicht ieghen hem seluen verborghelijc want hi werct ieghen sijn quade consciencie dien allene verdoemen ende verordelen sal ten ionxten daghe van sinen eyghenen werken sal hi sinen loen ontfaen al sweghe oec god al puer stille ende al dats in hemelrike oft in eertrike oft oec in die helle es sijn selfs quade consciencie souden verwroeghen ende verordelen van sijnre ongherechticheit ya ewelijc sonder inde alsoe langhe als god op hemelrike woenen sal ende aldus en mach den onghenadeghe scalken verkeerden rechters nemmermeer goet noch ghenade van gode ghescien mer si selen verordelt werden van gode ende oec vanden sinen die hier gherechtelike gheleeft hebben sonder alle ontfermherticheit selense ordeel gheuen ten ionxten daghen ouer hem wat enen ghewarighen richter toe hoert ende vanden ghiereghen mensche tweede capitele nv seldi voert merken in contrarien vanden goeden ghewareghen richters die gode behaghen hier ieghen wat hen eyghelijc toe hoert daer in te volstane totten ynde toe ter rechter siden wert ghekeert die behouden selen sijn met gode so hoeren hem principalijc toe sal hi van gode werden ghemint drie poente dierste es dat wi deere gods in ons herte draghen selen ende meynen te veruolghene bouen alle dinc ende voer al ons werke sal god woenen ende vercoren sijn in des goets menschen herte soe heeft hi vrede inder consciencie ende een volghetrouwen inder zielen daer na volcht die waerheit inden mont gods te belienenne in alre stont want meynen wi simpelijc gods ere ende minnen daer toe onsen euenkersten soe mint ons god weder daer omme oft daer voer tonser salicheit dats ons weder loen minnen wi hem om hem dander dat enen goedertieren wetteghen richtere toe hoert dats dat hi draghen ende gheuoelen sal in hem een moruherteghe ghenadeghe compassie sonderlinghe tot allen maten ende armen lieden haers tontfermen in alre noet die rechs ende hulpe behoeuen heden daechs ende ghereet te sijne ghelijc den mechteghen riken lieden soe sal hen god ghenadich ende oec goedertieren sijn beide hier ende ten ioncsten daghe ende al dats in hemelrike es dat selen wi te helpen hebben want si selen voer ons bidden eest dat wi in ons draghen een oneyndelijke ghemeyne compassie tontfermenne alre menschen noet dat hoert den ghewareghen richters toe want sinte gregorius sprect des gheens hant es nemmermeer sonder ghifte wies herte es vol van goeden wille die derde pylaer die enen sekeren rechtere toe hoert dats dat hi van binnen voer gode recht op sal staen ghericht met eenre oeghen altoes die waerheit te veruolghenne ende voert te settene sonder achterwert sien waer hi mach oft enich wankelen dat hi niet en si ghelijc den riet dat hem helt oft boecht met allen winden oft enen weecherteghen wiue die licht versmeect ende verleidt es in ghichte oft om meynede en sal die richtere niet laten verblinden oft verwandelen noch neighen vander waerheit noch om tijtlijc ghewin alsoe vele om eenen penninc te winnenne ieghen recht als om al eertrike verlore hi sijn ziele hier omme sal hi hem hueden van alre goedertierenliker smeekinghen eest van vrinden van maghen weder vader oft moeder het si v suster oft v broeder ende sonderlinghe wacht v als bi uwen liue dach ende nacht van uwen eyghenen wiue ende en gaet der waerheit niet af om meerder noch om minder noch om steruen noch om leuen en ghestaet noch en volghet gheenen valschen ghetughe noch quaden rade want die waerheit es sterkere dan alle dinc blijft met gode hi sal v wel te rechte houden ghetrout v in hem voer sinen oeghen alsoe seldi weten als gheen dinc bittere en es dan die doot ende niet en es eysseliker dan die helle noch soe ghenuechlijc als deweghe leuen alsoe en es niet sterkere inden goeden gherechten mensche dan die waerheit men machen dooden aenden lichame mer men mach die waerheit niet verdriuen noch veriaghen wten leuenne der zielen hier omme sal hem die richter hoeden voer alle sijtsteken soe mach hi vrilijc wandelen met eenre goeder consciencien voer doghen gods minne en heeft gheenen hoec sprect een leeraer god doer siet alle dinc wat wi meynen hi es een doergrondere des maerchs vanden beenen sprect sinte pauwels nv mach hier toe een vraghe sijn oft een weerlijc richtere es hi schepene meyere scouthuut oft amman wie hi si oft hi eneghen hant loen nemen mach van armen oft riken lieden om des rechs wille dat hi hem daer toe helpt neen hi niet te meer siens en mach hi daer op hebben om ghemets wille van rechs weghen dat hi doet noch oec stoone dan die alder vremste van alle eertrike dat proeuic aldus want hi es ten rechte verbonden van noede ende van gherechter scout te doene dat en es een ander niet die niet vercoren en es vander ghemeyten als van gods weeghen mer biedt men hem yet sonder sijn toe doen dat mach hi met godvruchtegher veesen al weder segghende nemen en hadde hier voer egheen opsien toe metter meyninghen mer trouwen salichliker wert sijnre zielen dat hijt willichlijc om gode ontseide ende en naems niet dat waer die sekere wech van ghewaregher heilicheit ende oec sout stichtegher sijn voer tvolc want alsoe langhe als die mensche yet tsijns suekende es ende hi gherne wint nv hier nv daer soe en mach hi gheenen ghewareghen gheesteliken orber doen onder tvolc ghemeyne want si en ghelouen noch en betrouwen hem te nausten niet te gronde heet een gheestelijc man tsijns suekende ende hem wt keert ten weerliken keyserliken rechte wert wat orbere ende hoe goede waeromme hier selue toe heeft ende oec meynt ende hi en es oec niet ten alre nausten te gheloeuenne te gronde want hi hilt na liefdoen der liede nv hier nv daer hi meest winnen mach met allen winden wat menschen die inder waerheit lieuer nemt dan hi gherne gheeft hi es in sinen eyghenen gronde catyueghere ende onmildere dan selc die niet en heeft ende en ghesmaecte noch en gheuoelde nye ghewaregher godliker miltheit in hem eest dat hi lieuer nemt ende ontfeet dan hi gheeft die mensche en gaf noch noyt noch nye almoesene broets noch enen dronc waters puerlijc ter eeren gods want alle minnende werke die wt ons allene wt redenen ouermids menichfuldeghe waer ommen onser werken ontspringhen daer wi allene van beneden mede opwert gaen dat mach al puer natuer sijn ons seluen meynende es dat sake dat wi gode eyghelijke en yndelike niet en minnen om hem seluen al minde wine om ten eweghen leuenne te comenne dat sal noch vergaen als wi vol hebben ende gods ghebruken sonder middel daer bouen maer dat wi hier in ons ghesmaken ende gheuoelen dat wi van nv voert gods knecht ewelijc willen sijn ende bliuen dat en mach nemmermeer vergaen hier omme segghe ic noch dat hi armhertegher es die lieuer nemt dan hi gheeft dan die ghene es die niets niet en heeft hi besittet alre sekerst sprect een leeraer wi en selen hebben sprect paulus ende alle dinc besitten dats dat wi alle dinc in gode besitten selen die mensche leeft nader ewangelien sprect sinte iheronimus die niet eyghens hebben en wilt die mensche es van gode wtuercoren ende verhauen wt alder werelt als ghi voert horen selt van enen ghemeynen gheesteliken ende godliken enne daer hi gods in enicheiden sijns gheest ghebrukende es sonder middel hier hebdi dondersceet tusschen den crommen richtere ende den gherechten richtere nv merct noch voert vanden seluen sinne die ic voer seide dats inder waerheit gheseit een wel ongherecht verkeert mensche die enen hellenc oft enen penninc ongherechs goets qualijc ghewonnen ende met valscheiden vercreghen aen hem seluen weet ende hi dien seluen hellinc oft dien penninc behouden wilt ieghen gode oft ieghen sijn quade ongherechte verwroechde consciencie ende hijs macht heeft te gheldenne ende niet weder gheuen en wilt ten gherechten oere daert sculdich waer te gane oft den alre minsten der armen niet min en maecht sijn die dies niet doen en wilt hi es seker ongherechte ende wetteloes ghelijc enen onmilden ghiereghen mensche te male sonder caritate ende en mach al soe nemmermeer comen in dat rike gods want die mensche en mach gheen onrecht goet met eyghenheiden besitten noch luttel noch vele ende dan selue gherecht weenen oft willen sijn daer bi dats verkeerde doerechteghe penitencie daer op te verlatenne al dede die mensche yet goets daer en behoert gheen ontfermherticheit toe want ontfermherticheit en mach niet te meer staen sonder gherechticheit dan een voghel en mach vlieghen sonder vloeghele ya noch meer al waere dat sake dat een mensche helle wert goets noch penninc wert en hadde ende hi daer toe die alder armste mensche ware van eertrike ende oec alsoe puer bloet van cleedinghen als doen hi van sijnre moeder lichame gheboren wert ende hi daer toe alsoe grote berste ende breke hadde dat hi te hans steruen ende verderuen soude van honghere hi en mochte niet begheren eenen penninc ongherechs goets vanden rijcsten man van al eertrike al ghinghe daghelijcs om sijn broet van dooren te dooren om der liede beiach al ware oec dat sake dat die mensche daer na nemmermeer eten noch drincken en soude het ware hem beter dat hi gherechticht bleue ende die wet gods in hem behielde dan hi eenen oeghen blic sonder caritate ware ende daer en binnen al eertrike ghewonnen ende vercreghe ende met eenen ongherechten penninghen te begheerne van wien hi en begheeren mochte alse wel daer omme verlore hi sijn ziele als om al eertrike dats daer met al puer eens alsoe gherich ende vrec ende scalc ende nidich es een arm mensche die daghelijc om der lieden broet gheet als een rijc man es die alles goets ghenoch heeft alse onordelijc sonder bescheedenheit ghiert een arm mensche ende steet waer hi mach vercrighen den penninc als die rike doet na den scellinc want het en heuet nyemant quadere dan die vrecke intreckende nideghe ghie reghe mensche doet want die ghiereghe mensche ghean hem seluen cume daer hi bi leeft dies hi eedt ende drinct ende nyemant anders dies hi heeft die ghiereghe vrecke mensche es ghelijc der hellen ende den duuel die duuel es altoes intreckende ter hellen wert ende hi blijft euen ghierich de helle eest al onthoudende watter in comt si en lates haer een pude niet ontgaen noch ontcruypen alsoe en doet die ghiereghe mensche want den ghiereghen mensche ghebrect alsoe wel dat sine es ende dat hi heeft als dat hi niet en heeft dats daer omme want niet te meer en mach noch en can den ghiereghen mensche versaden noch veruullen dat yet noch dat al dat hi heeft niet te meer dan dat yet oft dat al dat hi niet en heeft noch nemmermeer hebben en sal ende aldus ghebrect den onuersaedden ghiereghen mensche alse wel dierste hellinc dien hi heeft als die achterste hellinc dien hi niet en heeft den ghiereghen mensche en mach niet veruullen dan die helle oft die doot oft anxt ende vreese der doot si verbluscht ghiericheit wel ende verdonckert teenen tijden mer anxt ende vreese ons selfs hoe groet die es si en mach ghiericheit niet veriaghen noch verdriuen een seempsaet groet vten gheeste sonder ouernatuerlike gracie die de ziele van bouen begaeft ouermids die gracie gods ende mildicheit der caritaten al waer oec dat sake dat een mensche alle dat hi ligghende ende ruerende heeft in eertrike niet wtghesceeden te male ewech gaue allene om dat hem god daer omme weder gheuen soude om anxte der doot oft om vreese der hellen om die pine des vagheuiers quite te sine ende oec allene alle die goede werke wrachte die alle menschen ye ghedaden allene om sijns selfs wille ende te hemelrike daer mede te comenne die liede sijn hemelrijcs euen na alsoe met dier comenscap die si driuen ieghen gode willense ende weenense simpelment hemelrike copen ieghen gode alsoe men een paert oft een coe coept oft een ander dinc penninc om penninc ghef my dit ic gheue v dat es dat heilicheit ghef my ic gheue v oft di alsoe hebbic selke liede ghehoert die haer comenscap ieghen gode te voren wilden maken ende verdinghen ieghen gode oft si en dienden gode niet en soude hijs hen niet loenen trouwen dat sijn alle sotte liede die en dienen eyghelijc gode niet want die mensche eyghelijc meer doet om datter hem af comen ende ghescien sal dan hijt doet oft werct ter eeren gods dat werc en drijft gode niet mer het ontsprinct wt puere natueren oft wt onser eyghender redenen na enegherande goetdunckelijcheit ons selfs aldus drijft ende iaecht ons natuerlike minne liefde ende eyghen knechtelike vreese die wi tot ons seluen hebben om ons seluen ende meynen te male ons seluen ende en wetens niet deen aldus dander alsoe ende en gaen niet te gronde der dinc hier omme blijft ende es menich mensche bedroghen ende ongheleert vander waerheit om dat wi gode onse eyghene herte niet vrilijc en toeghen ongheveisdelijc noch en ontdecken al bloet met vollen ghetrouwen voer sijn oeghen daer af comt ons alle gheestelike scade dat wi gode niet en betrouwen te gronde ouermids sijn grondeloese wtuloyende milde ontfermherticheit deser liede es alte vele die aldus hemelrike ieghen gode coepen ende vercoepen willen om dit oft om dat goeden coep willen sijt hebben ende goeden coep oft om een cleyn ghewijn laten sijt varen dats die weder kerf van dien lieden nv laet deen voer dander slaen ende voert cort merken vij manieren van lieden die alle rennen ende loepen ende met harer vroetheit gode willen coepen oft hemelrike elc in sijnre wisen alse menich hoeft alse menich wech deen aldus dander alsoe laulijc ende wenen alle wel doen mer die leste vanden seuenen verreict ierst eyghelijc gode in die ouerste cracht sijns gheests dat es dinde onser salicheit daer wi alle na loepen ende daert ons al aen gheet selen wi ter smakender wijsheit gheraken daer sinte pauwels af seit loept dat ghi begrijpt totten lieden van corinthen wan menegherande lieden die gode ende hemelrike weenen coepen met harer wisen dat iij capittele dierste en weetic hoe gheurien die gods nemmermeer te rechte en belien dat sijn alle die ghene die met ongherechten goede willen loepen ende alsoe op gode hemelrike wenen coepen dat si maken groete cloesteren gods huyse stichten kerke clusen outare prouenden groete iaerghetiden ende oec daer toe cappelrien selen die zielen vter hellen vrien dander sijn alle die ghene dien groet goet van moeder van vader es bleuen oft met gherechticheiden hebben sijt daer toe vercreghen ende om dat si en hebben kint noch raet soe heeten ende beuelensi dat men dat groete ouertulleghe goet sal deylen ende gheuen na haer doot den armen alsi cout sijn na haer liue dat sijn vrecke arme catyue als dese lieden den adem wt gheet es die duuel wel ghereet my twiuelt ende wondert al hier gheseit wat menschen die alsoe tot in sijn inde leeft ocht hi caritaten heeft die derde sijn die ghene die vele bedeuaert loepen ende wide rennen van lande te lande om aflaet nv hier nv daer ende vele popelen met lauwer herten vten lippen metten monde dese liede verhoert god selden tenegher stonde die op dander side van ghewonten gheere sweeren vloeken parlamenten vechten scelden lieghen dat sijn die ghene die hen seluen bedrieghen si roepen wel hoeghe met luider stemmen van buten here god gheloeft ende ghedanct moeti sijn van alle dies ghi ons verleent alsoe soudense oec vollec den duuel dancken haddense sijns yet te bat oft eenen quaden mensche waer dat sake dat hi hen yet goets gaue die vierde sijn alderhande menichfuldeghe ghemeyne lieden die gherne ten sermoene ende oec ter kerken loepen rinnen ende goede liede lief hebben ende haers ghebeeds begheeren mer op dander side in contrarien van ghewoenten dicwile in sonden sneuen vallen ende alsoe op staen weenen van tiden te tijden met selken rouwe dese en moghen hen nemmermeer met eeren gheneeren noch ontdraghen voer doeghen gods want si leuen altoes in twiuelinghen van doot sunden ende alsi eens des iaers den pape te bichten comen soe segghen si here ic hebbe gheloghen ende ghesworen ic en weet niemeer vraecht my voert mer seker soude mense ter galghen wert leiden si souden vinden te segghene daer men hen hondert dusenteghen om ontliuen soude ende dan seit die pape ter seluer stont ende es alsoe droncken als een hont ende seit absoluo te dats in dietsche ic ontbinde oft ic absoluere di ende dan seit die pape ioffrouwe gaet thuuswert sijt onuerueert vallen ende opstaen es menschelijc mer het es oec duuelijc mer vaste volstaen dats redelijc ende godlijc daer omme moeghen dat eyghelijc die ghene sijn daer cristus af sprect in dewangelie als die blinde den blinden leidt soe vallense beide inden putte voert vanden vijfster partyen maghic v segghen niewe tale wat holpe dat ic haer wise verhole dats vanden ghenen sijn die daerme van gheeste hier in eertrike weenen oft willen sijn om dat selke gheen tijtelijc goet noch huus noch hof en begheeren noch oec en willen hebben willense hen arm van gheeste maken ende segghen ende lieghen daer si segghen wi volghen cristus voetstappen na ende voeren der apostele leuen ende en sijn bouen hem seluen niet gheuoert inden gheeste noch verheuen ic weeter luttel oft niet die oppenbaer draghen den schijn datse vriwillich arm van gheeste sijn al eest dat si haer ambacht laten ende daer toe al haer goet vercopen weenense daer omme inden derden hemel loepen het beroemt hem menich die went sijn gheleidt vanden gheeste sijn eighenne redenne es bat sijn meeste oft dattenne sijn natuere drijft dat hi soe catiuich blijft hem hoert claerlijc te besitten vier manieren van ondersceede die god bouen hem seluen sal leiden dierste ondersceet verstaet dats tusschen goet ende quaet dander es al sonder helen tusschen verbeeltheit ende verbelden terde onderscheet es alsic weet bouen beelden beelden los te sine daer scoutmen danschijn gods bloot sonder pine dats daer ghetoghen te sine bouen redenne voer een ghebruken inden gheeste daer hout die ziele met gode haer feeste tvierde onderscheet es die niet en spren mer inden derden hemel varen dat en es ghetoghen te sitten noch inden gheeste noch oec te male buten den gheeste mer op een vterste faelgerende ghebruken des gheest tusschen die hoechste godlike claerheit ende demsterheit dats dalre subtijlste salicheit leuen datmen gheuoelen mach in hemelrike oft oec in eertrike daer es die claerheit alre claerste ende die godheit oppenbaertse daer sinte pauwels stont al bloet doe hi in die godheit vloet daer bekinne ic noch my arme mensche onder gode creatuere anders en mochtic niet ghedueren dit doe ic v ter seluer stont met sinte pauwels cont daer hi sprac ic wiste enen mensche ende meint hem seluen die ouer xiiij was ghetrocken inden derden hemel mer weder dat was buten den liue oft daer in des en wiste hi niet mer trouwen hi hadde noch verstennisse ende oec kinnesse ende oec volcomenne wetenheit sijns selfs want hi seit daer properlijc ic wiste enen mensche hebdi dit ondersceet wel verstaen soe moechdi na cristus voetstappen gaen wat helpt om broet gaen oft wi der doecht van binnen ghemissen oft wide loepen ende rinnen nv sus nv soe nv machmen vraghen hoe vele es een doecht van binnen ghewracht inden gheeste edelre dan alle teeken oft wisen der doecht van buten alsoe vele es een doecht edelre bouen ons werke van buten als god edelre es dan alle doechden hier omme sidt als die prophete seit ic sat ende sweech seit hi ende verhief my bouen my seluen daer toe hoeren enen armen mensche van gheeste principalijc drie dinghen die selen wi merken van drey poenten die enen armen mensche van gheeste toe behoren dat iiij capittel dierste es dat hi alle die werelt onder sijn voete hebbe buten hem seluen besloten ende hi sal daer toe alre eertscher dinghen onroekelijc ende onachsam sijn ende sal onsen here ihesum cristum ende hemelsche dinghen int herte draghen alsoe ware die apostelen si lieten al die werelt om die liefde diese tonsen here hadde dander es dat wi alle eyghenheit die in ons regneren mochte ghedoot ende verwonnen selen hebben ouermids dat ingheesten gods ende oec die toeuoeghinghe onser werke soe selen wi ons selfs gheweldich sijn ende alre doecht ende alsoe sal god in ons woenen ende wi in hem sijn wi hem te male gheenicht in die ouerste cracht ons gheests soe selen wi van hem ghemint werden ya sonder middel te gheuoelenne ende ghemint te sijn met ewegher minnen van gode dats een puer solaes ons gheest hier hebben wi den anderen staet die ons here sinen apostelen gheloofde doen hi op soude varen ten hemele soe beual hi hen dat si souden bliuen sittende in iherusalem tot si aenghe daen worden metter cracht van bouen nv merct den sin ende verstaet want alsoe vollec ende alsoe saen alse die heileghe gheest quam ende comen was doe was al haer anxt ende eyghene vreese haer selfs veriaecht ende verdreuen ende doen ghinghense van yerst arbeiden vasten vieren waken beeden loepen ende rinnen van buten ende van binnen alle die weerelt dore entoore met groete starken onuerwinliken arbeide van penitencien doer deen lant in dander hen en was egheenen laest te swaer wat si doeghen oft liden mochten hen en verwoech gheen pine want die minne maket al suete datter natueren bitter was daer omme hebbic v dit gheseit want die ghene die nv alre gheestelijcste sijn willen ende schijnen die sijn bi na te male contrarie ende onghelijc der apostele leuen want al dat si verworpen ende vloen ende versmaedden ghemac vordeel eere ende troest der werelt dat sueken dese verborghelijc die nv den armsten schijn van buten draghen wel eten drincken smeekinghe ende goedertierenheit der liede dit doet al anxte vreese ende natuerlijke minne ende liefde die wi tot ons seluen hebben ic en nuemere v niet si en moeghen oft en willen van buten niet arbeiden noch werken selden vasten waken oft beeden meer dan die heileghe kerke ghebiedt want si sijn al meest cranc van hoefde ende wt gheoeffent ende oec licht gherenen ende ghestoert ende vollec erre ay seker desen lieden es caritate ende inwendich armoede van gheeste verre ic en cander el niet in ghesien noch ghemerken dan eenderhande natuerlike minsameghe liefde dat si deen den anderen te hen wert ende te haer wisen willen trecken ya met wtwendegher smeekinghen halense goetwilleghe simpele liedekenne aen hem ende raden hem dat sijt al vercoepen souden datse hebben beide erue ende lant ende gheuent al om gods wille al te hant dit radense enen mensche wt haren sotten eenwilleghen hoefde dat sijt slachs al vercopen ende gheuent den armen ende dit es een sot doerachtich raet want het hoert gode allene toe den raet ende die maninghe des heileghen gheest dies en sal hem gheen mensche onderwinden te radenne hoe wijs hi oec ware enen mensche om sijn broet te gane ende te vercoepene al dat hi heeft want dats allene gods raet ay goedere en doet gode gheen onrecht laet hem sijn recht ende sijn wtverkiesinghe behouden want hi weet ende bekintse allene welc die ghene sijn die de ghebode gods alsoe veruolcht hebben datse te sinen rade doghen ende hebbelijc ghenoch sijn want god en verkiest niemant te sinen rade dan den ghenen dier hebbelijc toe versien es soe dat hi gode vrilijc van buten ende van binnen gheheelijc met alheit sijns selfs sonder eneghe letsamheit na volghen mach in allen goeden dinghen hem ghehoersam te sine hier en sijn alle menschen niet hebbelijc toe want paulus sprect dat een man die sijn wijf heeft moet ghedeilt sijn ende oec sprect hi op een ander stat dat een ieghewelc come ghelikerwijs dat hi gheroepen es dats deen aldus dander alsoe want simpele goet willeghe liede alse die te samen in huwelijke sitten die salmen rechte voert wisen op die ghebode gods te leuenne na ghemeyne wise der heilegher kerken want wettelike huwelijc en mach nyemant scoeren noch breken mer god moet voer alle dinc ghemint sijn bouen dwijf ende bouen kint ende bouen al dats in eertrike es ende dits eens goets menschen staet in enen sedeliken leuenne dat hi altoes ghehoersam si totter doot toe der heilegher kerken dandere es noch hoeghere dats dat wi ons seluen minnen ende alle dinc lief hebben om hem te dienenne ende gods knecht te sine nv voert meer ewelijc dats eens innichs gheestelijcs menschen recht ende aert dat hi alle dinc vrilijc ter eeren gods doen ende laten sal in ihesus cristus name sonder ons seluen yet daer in te suekenne ende alsoe selen wi scouwen ende sien met ghemerke hoe ende in wat manieren dat wi wandelen selen vrilijc voer doghen gods in inwendeghen leuenne ouermids een scouwende leuen in beelden maer terde settic hondert dusentich werf hoeghere bouen al dit ende dat men maechs niet gheliken dats dat wi gode minnen metten gheeste sonder waer omme weselijc alle dinc in een ende die doecht om die doecht want alsoe mint god hem seluen weder boechderwijs ende alle dinc in een sonder waer omme behaghen gode inder ewicheit daer alle dinc ghelijc na enen weseliken in sine sijnre godliker eenvoldegher natueren die en ordeelt gheen dinc na hare eenvoldegher simpelheit want alsoe dicwile als die mensche deser minnen gheuoelt ende gheuoelen mach bouen gheuoelen es hi alsoe vri ende alsoe salich als god selue mer dese bloete gheestelike eenuoldeghe ouerlidinghe daer wi in gode met rasten es bouen al menschelijc verstaen ende buten al creatuerlijc weten want alsoe es god sijns selfs loen ende salicheit alre salegher gheeste want dits ierst die minne die heileghe gheest die ons vol ende sat ende oueruloedich droncken maect ghelikerwijs dat die apostelen waren op den sinxendach si en wisten doen niet wat hen gheschiet was aldus selen wi in drie manieren loepen ende ons seluen ende al eyghenheit vercopen tot in die bloete godheit fijn daer selen wij drincken edelen wijn van engadi hier hebdi donderscheet tusschen eenen goeden mensche ende enen gheesteliken ende oec tusschen enen verhauenen godscouwenden mensche nv merct hier een goet mensche mach hem ter eeren gods ten weerliken rechte wel keeren mer seker ic en raets hem niet maer enen gheesteliken mensche die vreede van herten hebben wilt dien bidde ic als van gods haluen dat hi hem gheenre werliker saken en onderwinde mer wise elken daer hi mach den gherechten wech te gode wert mer noch meer enen godscouwenden mensche die der enegher enicheit gods leuen wilt ende ghenoch ende al sijn wilt dien biddic ende verbiede hem ouermids caritate van gods weeghen dat hi hem gheenre keiserliker settinghen noch oec weerliker vonnessen niets niet en onderwinde alse vele als een seemsadeken groet es want dat hoert menichfuldeghen lieden toe sinlike dinc te berichtenne die der smakender wijsheit gods ontbliuen mer draecht een ghemeyne wt vloyende hemelsche godlike minne in v van gode weder tot gode ende allen creatueren daer leghet meer salicheit ende orberlijcheiden aen dan ochte een mensche al die werelt berichte ende oec te ponte brachte van tijteliken menichfuldeghen saken ende nochtan elken te sinen gherieue van buten dat niet sijn en mach want ons here selue en conste alle menschen niet ghenoch ghesijn van buten mer van binnen mitten gheeste ouermids godtelike minne ende ghemeyne caritate soe vermoghen wijt al dies gheonne ons god in dit ghetal amen hier ynden die boeke des goeden kocs god sij ghelooft altoes dit boec was volscreuen int iaer ons heren md ende xliij op den yersten dach van aprile des smerghen enen aue maria voer die dit boec heeft ghescreuen ian de swettere 