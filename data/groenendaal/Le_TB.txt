ic hebbe voer dacht een boekelken haddic volbracht hoe dat alle goet orsprinct ouermids die drijheit gods wt eenre macht dit versteet mijn wesen god moet hen allen gracie gheuen diet namaels selen horen ende lesen hoe dat goet oerspronct ouermids die drijheit gods wt eenre macht dat yerste capittele ic beghin hier met desen want alle goet comt ons van bouen wter ouerster besittinghen gods vloyende nederweert ende beghint ende ynt ende weder ebt ende vloyt ende weder vloyt ende oersprinct ouermids die drijheit gods wederdraghende in enicheit haers ghebrukens daer es die puere stille onbeweechlike saleghe raste aldus seldi weten vloyt god wt ende oec ouer al als een ghemeyn grondeloes goet met hem seluen ende ende met allen sinen verweenden melden gauen ya al hemelrike ende oec ertrike dore soe biedt ende gheeft hem god na sijnsheit quaden ende goeden ghelijc want god biedt sijn licht ende hem seluen te vergheefs inder voerlopender gracien alle ghescapenen creatueren ghelijc den eenvoldeghen schine der sonnen ya helschen ende hemelschen ende eertschen soe dat gheen mensche der gracien noch der glorien gods en derft dan die ghene dier niet en wilt hoe dat god hemel ende eerde ende den omrinc der werelt veruult heeft met gracien ende met glorien in twee manieren natuerlijc ende ouernatuerlijc dat ijste capittele maer hoe god hemel ende eerde ende oec den ommerinc der werelt veruult heeft als die scrijft sprect ende noch verwolt altoes met gracien ende met sijnre glorien dits te verstane in twee manieren natuerlijc ende oec ouernatuerlijc hoe god na ghemeynre wisen natuerlijc wt vloyt dat es quade ende goeden wel ghelijc oppenbaer ende oec ghemeyne want der natuerliker mildicheit gods noch sijnre gauen en moeghen wi niet ledich staen noch quite sijn redene waer bi al dat wi selue sijn dat sijn wi bi die gracie gods maer ghi selt cort weten dat ons dese natuerleke wtvloyende mildicheit gods gheene stade noch hulpe en doet ten eweghen leuenne en si dat sake dat wi ouernatuerlijke gracie ontfaen ende vercrighen soe moeten wi emmer anderwerf wt gode gheboren ende ouervloedelijc ghedoept worden ouermids die leuende riuieren des heilichs gheests als ons here selue sprac tot nychodemus soe wie niet anderwerf gheboren en wert die en mach niet sien dat rike gods wan drier hande gheborten dat derde capittele nv vindic drierhande gheboerten maer ons here sprac van tween dat was vten watere deene dander vten gheeste dat es werkelijc wt gode gheboren te sine ouermids godlike minne dierste es een natuerlike gheboerte dander es natuerlijc ende oec ouernatuerlijc maer die derde es godlijc ende gheestelijc ende wert ouernatuerlijc inder ewicheit ghedaen ende dat es die gheboert daer sinte jan af sprac dat al dat wt gode gheboren es dat verwint sprect hi die werelt als ghi namaels horen sult vander yerster gheboerten die natuerlijc es dat iiijste capittele nv wille wi hier cort onderscheet hebben vander yerster gheboerten alsoe wi van onser moeder lichame gheboren sijn ende si ons ter werelt voert brinct aadus worden wi alle ghemeynlijc inder erfsonden gheboren na bloeter natueren te nemenne ende oec inder abolghen gods sijn wi na dese maniere in onser ioncheit eer wi ghedoept sijn kindere der abolghen ende sonen der verlorenheit ende bliuen ewelijc beroeft der glorien gods ende sellen ghemissen te scowenne sijn claer glorioes aenschijn dat en mach dat onghedoept kindekijn nemmermeer scouwen noch sien hoe grote mesdaet ende sonde dat es een kindeken te doden oft daer toe te hulpen oft te raden eert sijn kerstenheit heeft dat vijfste capittele hier om sprekic voer waer soe wat mensche die een kint ter doot bringhet sonder sijn kerstenheit ocht dier toe hulpt in eenegher wijs om die scande te ver blusschene die mensche doet duysent dusent werf meeder sonde ende oec den kinde doet hi meeder scade dan oft hi alle eertrike verderfde ende oec alle die ghene ter doot brochte diere sonder dootsonde in sijn dit waer een cleyn dinc al ieghen dat die sonde es dat men een kint verderft sonder sijn kerstenheit oft eert die moeder ghebaert want men berouet tkindeken der glorien gods ende benemt hem alle die blijscap ende oec die hoechste vroude van hemelrike dats welike loen te verkiesenne die god selue es dit en mach men den kinde nemmermeer verghelden noch betalen een seempsaet groet ya alle die in hemelrike ende oec in eertrike sijn en hebbens gheen macht hem te hulpen noch god selue nae gheordeneerder wijs hier omme alst gheschiet es soe laet den buyc op gaen omme der werert scande te hebbenne voer die liede ende scaemt v deser son voer gode want het es meeder scande voer doeghen gods in eenre doetsunde ligghen dant ware alder werelt scande te lidenne totten doemsdaghe toe ende laet voert meer die sonden ende suect ghenade aen gode hoe quaet die sonde voer was ic weet wel god sal ws ontfermen en twiueldi niet vander ander gheboerten dat es des doepsels vter vonten des vaters dat seste capittele nv selen wi voer merken dander gheboerte des doepsels vter vonten des waters waer omme dat dit caracter dat ons cristus in deen vanden seuen sacramenten ghelaten heeft natuerlijc ende ouernatuerlijc es dit te ghelouene ouermids twee dinghen die witer in merken moeghen waer omme die kinderkenne vercrighen die crone des ewichs leuens sonder dwerc hare verdienten dits die vraghe soe antwordic ten yersten male hier toe dat god alsoe groten verborghene macht heeft ghelaten in dat caracter des doepsels ouermids die heileghe verdiente ons heren ihesu cristi ende oec ouermids die heileghe wtstortinghe sijns bloets dat alsoe vollec alsmen dat kint tot ouerthoeft int water steect ende men daer sprect die drie principale woerde met gherechter meyninghen ic doepe di inden name des vaders ende tsoens ende des heilichen gheests soe sijn dese drie woerde in hen seluen sonder min oft meer daer toe te segghenne alsoe crachtich ouermids die macht gods van bouen wat menschen datse conste ghespreken wt gherechter meyninghen al waert een heiden oft een ioden oft een quaet kersten ghedoept onghelouich mensche nochtans ware ghewaerlijc tkint ghedoept ende hier met voersien in onne selheiden sonder vlecke der sonden ter ewegher blijscap ende ter glorien gods ende waer bi proeuic dit ic proeft aldus dat ic ende menich ewelijc mensche moghen kersten sijn ghedaen in onser ioncheit alse licht van enen quaden pape als van enen goeden maer het es daer omme al puer eens alsoe machtich es een quaet pape ouer alle die sacrameten sacramentelijc die suuer ende reyne te ghenuene in hem seluen als die heilichste priestere die in eertrike leeft ouermids ordinancie der heilegher kerken des en twiuelt niet want cristus sijde ende dopene gate daer die seuen sacramente der heilegher kerken wt vloyen sijn euen versch ende euen nyewe dese sijn suuer ende puer ende reyne daer god hemel ende erde met veruuolt heeft ende noch doet altoes om den armen sondere te lauene want ghi selt dit weten dat een stinckende lasers besiect man wel alsoe scoenen water scept wt enen borren putte als die suuerste man van eertrike want die borre es claer ende suuer in hem seluen ende oec een cropel die noch hande noch voete en heeft hi wint wel een scoen kint sonder letsel ende sonder mesquame ende oft dit gheschien ende gheuallen mach van natueren veel meer ende oec bouen al vermach die here die bouen natueren regneert ende es wander derder gheboerten die godlijc es ende gheestelijc ende wer ouernatuerlijc inder ewicheit ghedaen datseuenst capittele nv hebdi voer wel ghehoert donderscheet der twee gheboerten ende hier na suldi weten volghet ons die derde gheboerte die principalijc inder ewicheit ouermids gracie ende godlike minne ghesciet ende gheualt ende die sal allene sijn godlijc ende in ons gheestelijc ende oec te male ouernatuerlijc es dat sake dat wi dat voer gheseide doepsel onneselheit verloren hebben ouermids roekeloesheit ende af keer ten sonden alst dicwile gheualt ende oec al meest alle menschen soe dat luttel yemant die ierste stoele der verdienten cristi die de kinderkenne in die vonte ontfaen en behout niet die duysenste mensche hi en verliesse ende valt weder in dootsonden ende oec in dabolghe gods ende dan suldi weten sijn wi noch vele quader ende gode veel meer meshaechlijc dan doen wi van onser moeder lichame inder erfsonden gheboren waren want wi hebben den staet der onnoeselheit ende die verdiente cristi verloren met ondanckelijcheit ende oec hebben wi noch veel meer mesdaen ieghen macht gods te male ghesondicht dats te verstaene ieghen den vader ende ieghen den sone ende oec ieghen den heileghen gheest dits ieghen die godheit te male mesdaen soe es ten iersten male wel proeflijc dat wi ieghen die godheit te male moeten versuenen ende beteren soe machmen vraghen hoe ende wie selen wi ghebeteren dat wi gode ieghen gode mesdaen hebben oft wi gracie verloren hebben ende gheuallen sijn in dootsonden dit vermoghen wi van ons seluen wel maer wi en vermoghen gheen sins niet van ons seluen als van ons seluen op te stane noch oec weder te keerenne sonder die hulpe ende ghenade gods en vermoghen wi niets niet te beterene en si principaelijc als ghi horen selt ouermids die derde gheboerte daer sinte jan af sprect in sijnre epistelen al dat wt gode gheboren es sprect hi dat verwint die werelt wat mensche dan die de werelt verwint die es wt gode gheboren ende oec anders nyemant dit es een corte leeringhe die noch verclaernisse behoeft tot onser leeringhen wie die werelt ende oec hem seluen ende alle dinghen verwinnen wilt daertoe behoren ons vij dinghen oft vij beruernissen van minnen dat viijste capittel nw merct wat menschen dan die werelt ende oec hem seluen ende alle dinc verwinnen wilt daer toe beroeren ons cortelijc vij dinghen oft vij beruernissen van minnen die god sprect in des menschen ziele die hem verkiesen wilt oft vercoren heeft al de weke doer den enen dach voer ende den anderen na vander eerster beruernisse dats een vermanisse tot alle goede dat god es dat ixste capittele ende ic antwerde hier toe dat god opde yersten dach der zielen toe sprect ende ruunt haer verborghelijc ende raet haer te laten alle sonden ende te minnen god om god dits op den maendach die ons bediet vermanisse tot allen goede dat god es vander beruernissen gods dat xste capittele maer op den dijsdach als god die ziele bi hem vercreghen heeft sprect hi haer noch heymeliker toe ende seet tot mijn lieue bruyt mijn weerde ziele nv blijft voertane met my ic bliue metti houddi mij trouwe ic houdse di vande derder beruernissen gods xiste capittele maer op den goensdach dit verstaet hoecht die ziele i den derden graet dat si laet cleyne ende groot eest luttel eest vele ende al dat in ertrike es want het moet emmer ghelaten sijn in voer oft in na wien lief wien leet hier omme en begheert gheen dinc seere noch te seere dan my allene dit wilt god sonderlinghe vander zielen hebben maer gode en machmen niet te seere begheren noch oec gheen ander dinc puerlijc hem teeren want wat die mensche wt eenre puerheit van ghedachten vrijlijc gode teeren can doen ende werken ende oec den mensche dienen om gods wille dat en verlaet des menschen herte noch sinen gheeste nemmermeer al droeghe hi oec alle der werelt last ende sonden allene ouermids caritate op sinen hals die minne en soudenne mer te lichtere doen gaen daer hi metten gheeste sijn woude maer die lijflike natuere mach dicwile verladen sijn met aerbeideliken laste soe was cristus selue verladen meer dan oyt mensche want dat hi sweette wa ter ende bloet dat ic van gheenen mensche noyt en hoerde segghen noch voer noch na vander vierder berurnisse oft in spreken gods xijste capittel tvierde inspreken gods daer god die ziele met beruert op den donderdach es ghelijc als cristus te sinen iongheren sprac int auontmaltijt met begheerten hebbic begheert desen paesschen tetene met v alsoe selen wi oec weder begheren met inwendegher heeter bernender ghelost tetene cristus vleesch ende sijn bloet inden heileghen sacramente des outaers op dat wi in enen corten oghenblicke metten binnensten ons gheests ghesmaken sijnre binnenstere ende sijns etens ende alsoe doer liden alle sinlijcheit na onuerbeelder wijs tot in deweghe leuen daer selen wij eten ende werden gheten maer die alre wijtst gaept metten gheeste hi wert verteert ende verbeten ende dat doet onsen gheeste noch widere gapen ende oec ons begheerte dieper poeghen want hongher ende ende dorst en mach die satheit niet verhoeghen si en moet altoes in maten crighen maer satheit moeter bouen bliuen want mochte die ziele de satheit gods ouergapen si worde ghecroent ende gheloent bouen gode ende alsoe ware die ziele gods loen ende gods salicheit ende waer meedere dan god mochtse gode sacken in haer maer neense niet daer inne leecht der zielen hoechste loen ende salicheit dat si ghesact worde ende ouergheleit in een bloet bouen haer selfheit vander vijfster beruernisse gods dat xiijste capittele voert opden vridach dit verstaet hoecht die ziele den vijfsten graet dat es te verstane cort inden anderen ghebode dat wi alle menschen selen eneghen gode ende draghen hier met een wtuloyende ghemeyne hemelsche godlike minne dits bi na thoechste dat ic kinne want gods wtuloyende ghemeynheit ende sijn persoenlike wederdraghinghe ende sijn weselike stille onbewechlike besittinghe dese drie dinghen onthoeghen alle ghedinckenisse die dit inder wijsheit der wijsheit mach verstaen daer es alle wijsheit in beuaen hoe dat god es een ghemeyn wtuloyende grondeloes goet al hemelrike ende oec eertrike dore met hem seluen ende met alle sinen gauen ghi sult oec weten dat god es een wederboecht in ebbende grondeloes goet in enicheit sijns ghebrukens met hem seluen ende oec met allen sinen gheminden ghi selt oec weten ten derden male dat ons god es enen ontsonkenne ouerweselike saleghe raste die alle saleghe ouer comende gheeste bouen al ende buten alle met haer selfheit beuaen ende behelst heeft daer alle weder boechde nauolghende beweghinghe eynt in ewegher rasten vander sester beruernisse xiiij capittele tseste inspreken gods opden saterdach verstaet want het dunct my bouen alle ordinacie ende oec alle graet want daer god hem seluen in dwesen der zielen sonder middel sprect dit weetic wel dat segghic nw dat daer al swighen moet datter es na ende bi want god hem seluen in die ziele sprect eyghelijc allene daer wordt deeweghe woert cristus ontfaen puer ende reyne daer deeweghe wijsheit gods inder zielen wert gheboren daer binic alles dincs te voren ende van allen saken vri want daer en mach my nyemant stoeren daer god bewaert alle minen strijt ende voert my in een stille wijt vander seuender beruernissen gods dat xvste capittele hier na volcht die saleghe tijt der rasten op den soendach ende oec dat seuende inspreken altemale dat versteet mijn inweselijc wesen alte male dat wale voer dien bloeten eenvodeghen afgront daer ontgheest hem mijn wesen in dat weselike wesen sonder gront dat nye mensche met gronde en verstont hi en was met minnen doergaen ende al doer wont die intreckende eenuoldeghe afgront es van dier natueren wie daer comt hi moeter dueren maer altoes selen wi mids gracie op ende neder keeren ende gode met allen crachten eeren al eest dat blote minne bouen al gaet daer si in enicheiden bouen redene sleet ons nauolghende crighende begheerte moet altoes in begheerenne bliuen ende en mach haer in weselike satheit niet verriken noch vercrighen bloete verhauenne minne eest die niet en spaert maer alle wisen ouervaert tot in haers selfs enicheit dit doense sonder aerbeit aldus en acht bloete minne niet wat redene met onderschede aensiet si hout haer in teghen vloet ende lant daer es haer alle dinc bekant want bloete minne en ordelt gheen dinc wat si hoert oft siet si latet redenen al bedriuen al soudse dicke becommert bliuen hier te cort oft daer te lanc al dient si na der minnen danc blote ouercomende minne daerse steet in puer gheets quame haer daer enich dinc tonpoente het verghinghe al dats in hemelrike ende oec in eertrike es maer wats redene met onderscheede mach vercrighen si moet altoes onder bliuen ende heeft altoes een voertsien oft haer van gracien yet beters mach ghescien nv glorie den vader ende den sone ende den heileghen gheests die ewelijc gheweest sijn daer bouen met onderscheede drie persoen ende een natuere in die werelt der werelden amen 