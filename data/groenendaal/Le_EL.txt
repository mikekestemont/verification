hier beghint dat neghenden boexken van meester eckaerts leere daer hi in doelde dat j capittele het was een duuelijc mensche hiet meester eckaert vander predicaren ordene die weke eckaert onwiselijkere ende doerlekere sprac ende leerde gheliker wijs dat ic namals proeuen sal ende ghi met sconen oppenbaren redenen horen selt hoe ende in wat manieren dat ic sijn valsche opinien der doelnissen weder staen ende wederproeuen sal want noyt man en sprac sottelikere dan hi dede die wijs ende vroet scheen ende hi waest oec seker in enen valschen bloeten natuerliken lichte ende in verdonckernissen kerstens gheloefs want eckaert sprac in een sermoen daer hi leeren woude aldus wat menschen goede werke hadde ghedaen die wile hi in doot sonde was hoe datse leuende weder op moghen staen metter tijt in dier si ghedaen worden ende dat willic nv bewisen alsoet oec inder waerheit es sprac hi want ic ghebeden bin dat ic den sin verclare ende ic wilt doen mer het es weder oft teghen alle meestere die nv leuen want die meestere spreken alle ghemeyne die wile dat die mensche inder ghenaden es die werke die hi dan doet die sijn ewichs leuens weert ende dat es waer want god doet die werke inder ghenaden ende ic spreke met hem die meestere spreken oec alle ghemine valt die mensche weder in doot sunden alle die werken die hi werct die wile hi in doot sunden es die sijn altemale doot alsoe hi selue doot es ende en sijn niet ewichs leuens weert want hi inder ghenade niet en leeft ende hets waer indesen sinne ende ic spreke oec met hem die meestere preken wanneer god die ghenade weder gheeft den ghenen dien die sijn sonden leet sijn alle die werke die hi ye dede inder ghenaden eer hi in doot sonden viel die staen alle weder op metter nuwer ghenaden ende leuen alsoese voer daden ende dat sprekic oec hem si spreken voert alle die goede werke die de mensche dede die wile hi in dootsonden was die sijn alle verloren ewelijc ende oec den tijt daerse in ghescien dit weder sprekic te male ende spreke alsoe alle die goede werke die de mensche ghedaen heeft die wile hi in dootsonden was die en es gheen verloren noch oec tijt op dat hi ghenade weder ontfeet siet dit es ieghen alle meesters die nv leuen nv merct met vlite waer ic die woerde henen meyne soe moechdi den sin verstaen jc spreke eenvoldelike dat alle die goede werke die ye worden ghedaen ende emmermeer ghedaen selen werden ende alle die tijt in dien si ghesciet sijn ende gheschien selen beide werke ende tijt die sijn alte male verloren dat nye gheen soe goet werc en gheschiede noch gheschien en sal hets al verloren werck ende tijt den metten anderen ja werc als werc ende tijt als tijt jc spreke oec meer dat nye gheen werc goet noch heilich noch salich noch tijt en wert nye heilich noch salich noch memmermeer werden en sal dat een noch dat andere hoe maecht dan behouden bliuen alst noch goet noch heilich en es sijn dan die goede werke verloren te male hoe mochten dan die werke behouden werden die in doot sunden sijn gheschiet ende die tijt in dien sy gheschiet sijn verloren jc spreke meer hets al verloren goede werke ende tijt deen metten anderen werc als werc ende tijt als tijt nv hebbic doch ghesproken dat alle die goede werke die die mensche doet die wile hi in dootsunden es datte neghen verloren en blijft werc noch tijt dat es waer na dien sinne al soe ic v wil bewisen ende al soe ic sprac soe eest ieghen alle meesters die nv leuen nv merct den sin cortelijc alsoet inder waerheit es die goede werke die de mensche doet al es hi oec in doet sonden hi en werket doch dese werke vter doot sonden niet want dese werke sijn goet ende doot sunden sijn quaet mer hi werse vten gronde sijns gheests die goet es in hem seluen natuerlijc al en eest niet inder ghenaden noch al en verdienen die werke in hen seluen niet hemelrike in dier tijt dat sy gheschien het en scaedt doch den gheeste niet want die vrucht dier werke sonder werc ende sonder tijt blijft inden gheeste ende es gheeste metten gheeste ende wert alse luttel te nieute als die gheeste te nieute wert mer die gheest ledicht sijn wesen metten wtwerkenden beelden die daer goet sijn alsoe ghewarichlijc als hi dade ochte hi inder ghenaden ware al en ontfeet hi doch niet vanden werken hemelrike ochte hi inder ghenaden ware hi maect doch die selue bereetscap hoe datmen prueft oft bewijst dat meester eckaert doolde ende bedroghen was bi vele poenten dat ijste capittele nv siet ende merct want hier latic eckaerts sermoen varen ende laets quaets hier vele achter want soemen meer van sijnre leeringhen seet soet meere scande ende oec meer lachters weert es den ghenen diet horen want eckaert was seke een puer onghelouich mensche daer voer settic cuenlijc mijn ziele want eckaert ghetughet selue ouermids sijn valsche leeringhe ende meneghe quade duuelike ongheloueghe articulen die eckaert met eyghenheit hielt ende houden woude als dede tot in sijn eynde soe hielt hi hem met groter stiuer opdraghender houerdicheit ieghen alle meesters die doe leefden ende hier aen eest seker goet te proeuenne ya met sijns selfs leeringhen dat hi inder waerheit een opdraghende houerdich man van binnen in sijn herte was ende daer toe metten duuele beseten oft meneghen duuel daer en es gheen twifel noch oec gheen verborghen waen aen te legghenne want hi was seker een ouermoedich man ende een opdraghende van herten wat hi van buten scheen oft oec wat dat v yemant van hem ochte van sijnre oeffeninghen segghen mach daer en hout v een helle weert niet aen want meester eckaert hadde alsoe vele ghewaregher oeffeninghen alse die paddesteert heeft ende oec alsoe vele als die duuel in caritaten ende in minnen leeft want het hout menich thooft ochte sinen hals na oetmoedeghen schine van buten nederwert die sijn herte van binnen draecht ouermoedelijc opweert ende aldus was die valsche bedroghenne eckart wel na den schine van buten ende dit willic cort proeuen in menegherande wijs dat eckaert seker te male een hoeuerdich op draghende ouermoedich man van herten was nochtans es dit een onghelijc dinc in my want ic een puer leec onghelettert mensche ben ende nye in scole en quam om leeren dat ic my dan soude yet dorren onderwinden te segghenne ieghen enen meester die de const hiet hebbende der godliker redenen ende oec was eckaert daer toe wel een die behendichste ende oec die alre suptijlste man in bloeten natuerliken lichte sonder ouernatuerlike gracie die doe in al eertrike was daer voer houdict wel mer hi was daer toe op dander side een puer onghelouich sot na kerstelike wet der heilegher kerken soe was hi een puer sot ja gheliker wijs dat ic voert proeuen wille metter leeringhe die eckaert selue seide oppenbaer soe willic proeuen in vier manieren oft in viuen dat hi een ouermoedich man van herten was ende oec willic proeuen gheliker wijs dat eckaert doen hi steruen soude int hof van rome daer wert hi yerste wederstaen van menerande valsche articulen van ongheloue ende daer hi wederstaen was int hof van rome daer liet hen eckaert yerst ouermids wederproeuinghe der examinacien ende gaf hem daer in dynde van sinen leuenne gheheellyc ende al sculdich omdat doelnisse ende ongherechticheit ghehouden hadde ieghen die ghemeyne heileghe kerke ende dit was ende es noch een openbaer teeken dat eckaert voert altoes bedroghen hadde gheweest in sijnre leeringhen nv merct dander maniere daer ic met proeuen wille eckaerts sotte ouermoedicheit dat was dat eckaert allene sijn sot eyghen hoeft woude setten ieghen alle meestere die doe in eertrike waren dat was wel die meeste ouermoedicheit daer ic noyt af hoerde segghen want niet meer en ghelouic dies dat alle meesters die in eertrike sijn dolen souden teenen male dan ic niet ghelouen en mach noch en can dat die heileghe kerke yet dolen soude moghen in eneghen poente mer een meester mach wel dolen hoe groot hi van consten ende van clergien ware alsoe eckaert dede mer alle meestere die leuen die en moghen nemmermeer alle dolen noch bedroghen sijn noch ic en gheloeue oec dies niet dat dat god emmermeer ghestaden ocht ghehinghen sal dat alle meestere dolen souden ende hier omme volchter dit na dat eckaert van noede dolen moeste daer hi sprac ende sprac ieghen alle meestere die doe leefden want men en sal enen meestere oft oec hem tween oft oec hem drien niet ghelouen daer hem alle andere meestere ieghen ende contrarien vallen ende aldus die houerdeghe eckaert als hi dede segghen dat al noch alle meesters weder segghen maer noch meer die derde manierer daer ic bi proeue dat eckaert was een ouermoedich man dats hier bi want eckaert woude allene voert setten ende segghen dies gheen heileghen noyt en dorsten op sinnen noch segghen ende dies hi oec een helleweert noch een pennincweert niet gheproeuen en conste met alre heilegher scriftueren ya noch luttel noch vele noch cleyn noch groot ende hier omme mach eckaerts leeringhe wel sijn valsch ende doot want die heileghe screftuere en es nummermeer soe ydel noch soe bloet men vinter wel profitelike woerde ter noet ende hier omme en was eckaerts leeringhe anders niet dan een opdraghende vermalendide houerdie dies hi metter heilegher scrijft niet en conste betoeghen ende belien want wat men metter heilegher screftueren niets niet en can betoghen dien lieden noch haer leeringhen en salmen niets niet ghelouen daer yet contrarie vallen mochte ieghen onse ghemeyn moeder die heyleghe kerke oft dat oec niet ouer een en draghe in ghelijcheiden altoes concorderende metter heilegher scriftueren dien lieden en gheloeft niet noch hare leeringhen en volcht ya al sprekense oec met yngheliken tonghen ende si daer toe const ende onderscheet hadden van allen hemelschen dinghen die daer bouen sijn ende si kinnesse ende wetentheit hadden tonderscheedenne alle crude ende eertsche dinghen die hier beneden sijn ende si daer toe groote oppenbaer teekenne ende mirakelen daden dat si die dooden daden op staen ende oec al dat leeft daden vergaen ende noch meer dat oec die heileghe gheest sprake doer hen noch en betrout hem mer te mim ende es cristus stemme niet met hem want cristus sprac selue te sinen apostelen dat die heileghe gheest souden vanden sinen nemen no myn no meer sprac cristus daer rechts als oft die heileghe gheest cristus behoefde yaei mer dats alsoe te verstane dat die heileghe gheest soude ende moet aen cristus godheit nemen daer cristus verenicht es te eweghen woerde daer oec die apostelen gheleert werden ende oec noch alle ghewareghe menschen doen als ghelijc die moeten al haer leuen ende haer fondament ontfaen daer in woenachtegher wijs ouermids onsen eneghen here ihesus cristus maer seker des en dede die valsche bedroghenne leerere eckaert want eckaert wasser touermoedich toe ghelijkerwijs dat ic proeuen wille ouermids die vierde maniere soe leerde eckaert valschelijc ende met quader ongheloeuegher ketterien soe leerde hi tvolc in vele steden mer seker bat ende eygheliker machmen segghen dat eckaert tvolc verkeerde dan hi hem den weghe gods inder waerheit leerde want van sijnre scolen es al noch opden dach van heden menich mensche in dolen ja ende oec wie oft wat menschen dat hem aen sijn valsche leeringhe quetste ochte stiet daer omme en gaf hi niets niet ende dat was wel een oppenbaer teeken dat eckaert een ouermoedich man die noyt ouernatuerlike caritate en ghewan ende dat was mede in sijn ghedochte dat eckaert niemans salicheit en roechte want hoe seere dat die simpele herten aen hem dede haer scade daer omme en gaf hi niet een vleesch kade want seker ic houter vore in minen besten dat eckaert noyt gherecht sermoen en dede het en was emmer valsch ende ongherecht altoes op die werkelike side want hoe dat wi gode ende ons seluen ende onsen euenkersten leuen souden in eendrachticheit der caritaten dat hadde eckaert al ghelaten mer hi woude alle menschen wisen enichlijc bouen redene ende sonder redene ende oec sonder alle werc ende sonder alle oeffeninghe op een simpel bloet ende dies en was gheen noet ende oec ware dat valsch mer wi selen bouen redene ende met redenen ende sonder wisen gaen want redene ende onderscheet moet altoes der bloeter waerheit sijn onder daen ende bliuen oec daer toe ouermids onsen eneghen here ihesum cristum met allen heileghen te samen voer die onbegripelike godheit staende want daer bekint met onderscheede ende na anderheit een ieghe welke heileghe der andere heileghen doechden ende haer nauolghende werke ende haer loen ende alsoe nemt daer een yeghe welc heileghe der andere waer ende goem maer ghi selt weten dat eckaert van gheenen cleenen nederen noetdorsteghen dinghen en woude hi den volke niets niet ghewaghen hoe ende in wat manieren datse dat ghebenedide doghen ons heren ihesu cristi in haer herte souden draghen ja teenre ewegher ghedinckenissen want seker cristus doeghen noch sijn heileghe doot sijnre verdienten dat en es nyemenne te cleyne te oeffenen ya hoe heilich dat die mensche emmermeer sijn mach noch hier noch inder ewicheit want daer en mach nyemant te groet noch te heilich toe sijn al waer nochtans dat sake dat een mensche alle daghe dach na dach dusent dusent werf worde ghetrocken ende oec ouergheuoert ya bouen hem seluen ghelikerwijs dat paulus wert ouer gheset inden derden hemel want paulus en wouder seluer niet te groot noch te goet toe sijn cristus passie ende sijn heileghe doeghen te oeffenen nochtan houdic van hem dat paulus een der hoechster heileghe mach sijn in deweghe leuen naest cristus ende onser lieuer vrouwen die nye ghebrec en daden ende nv sprac doch cristus selue van iohannes baptisten oppenbaer dat hi die meeste waer op ghestaen onder den wijfs kinderen dit machmen oec alsoe wel nomen om dat iohannes gheheilich was in sijnre moeder lichaem oft oec machment alsoe nemen dat iohannes baptiste in sijnre kintsheit ya noch bi ons heren tide die heilichste was maer bleef hi namaels die heilichste doen die apostelen ende paulus ghewarichlijc toe comen was dit latic gode sceeden diet allene al weet want si draghens tsamen daer wel ouer een mer laet ons hier enich ende eendrechtich in caritaten wesen ende laet ons dat werde minlike doeghen ons heren ihesum cristi in ons herte draghen dat ons god behuede van eckaerts quader plaghen ende van sijnre valscher wildeliker leeringhen soe sal ons god den heileghe gheest in bringhen ende laet ons sonder ontbliuen altoes bouen alle dinc gode ende der gracien gods ghehoersam sijn ende oec altoes onderworpen in vastenne ende in vierenne der heilegher kerken in goeden seden ende in goeden ghewerken dat ons god met sijnre gracien moete ghesterken ya van buten ende van binnen in doechsamen ghewerke dat heuet god gheboden papen ende clerken ende oec alle menschen ghemeyne datse sine wet souden houden suuer ende reyne want daertoe es elc mensche ghebonden cleyne ende groet oft si moeten inder hellen noet wat men den ghemeynen volke sal leeren ende hoe dat papen ende clercken ende gheestelike ouercomende menschen toe behoert te leuenne dat derde capittele want ghemeyn liede die sijn sculdich te leuenne na datmen hem die ghebode gods wijst ende leert ende oec na dat sise selue verstaen ouermids natuerliken sin in voerlopender gracien maer papen ende clerken seldi weten die sijnt alle beide sculdich deen es datse voer alle dinc sijn sculdich wel te leuene met goeden oppenbaren teekenen voer die leeke dander es datse hem sculdich sijn de weghe gods ende dleuen ons heren ihesu cristi ende oec der heileghen leuen te leerne want dese twee dinghen te gadere gheuoecht ende ghewarichlijc gheoeffent heilichlijc leeuen ende heilichlijc leeren siet dit sijn twee dorberlijcste ghemeyne dinc die sijn moghen in eertrike oft daer men af spreken mach dats wel leuen ende ghemeyn gheestelike leeringhe daer toe behoeren sunderlinghe na dat die heileghen gods ghemeynlijc segghen vier dinghen deen es datmen den volke vermanen sal vanden eyseliken toecomenden ordeele ende oec die pine der hellen dander es datmen hem voer oghen worpen sal die gherechticheit gods ende oec dat menichfuldeghe torment datse daer inder hellen ontfaen selen voer haer sonden deen min dander meer na dien datse haer quader vleescheliker ghelost gheuolcht hebben onordelijc hier in eertrike ende ten derden male salmen den volke leeren hoe datse die sonden ende dondoecht selen ontleeren ende hoe datse hen voertmeer te gode ende ter doecht souden keeren ende aldus soudemen den ghemeynen lieden die wel willen prisen die goedertierenlike ontfermherticheit gods ende alsoe soudemense trecken ende verwecken ouermids groetheit des loens ten eweghen leuenne weert ende oec altoes salmen hier met den volke ghewinnen ende leeren hoe ende in wat manieren dat wi te gode selen gaen ouermids die passie ende die verdiente ons heren ihesu cristi want alle kerstenne gheloueghe menschen moeten wi alle met ghemeynre trouwen ouermids den sone gods gheloeuegher wijs inden vader hanghen na na gheest wise want cristus sprac selue ende leert ons in dewangelie dat niemant en comt te vader dan ouermids den sone ende daer wi cristus den sone gods voer ons bringhen tot voer dat bloete eenuoldeghe aenghesichte des vaders daer wert ons altoes sonder onderlaet die sone gods in douerste ons gheests sonder middel gheboren vanden vader tot den vader als een eenich sone een ander persoen inder godheit ghelijc den vader siet ende aldus oersprinct ons hier die vierde maniere daermen gheestelike ouercomende menschen met troesten sal hoese selen gaen ghelikerwijs dat ic nv voer seide ouermids die eenuoldeghe binnenste ons heren ihesu cristi ons seluen ende alle dinc ouerlidende tot in deweghe leuen ende dat en mach ons seker nemmermeer andes ghewallen noch gheschien dat wi in deweghe leuen moghen gaen anders dan alsoe cristus selue ghesproken ende ons ghewijst ende gheleert heeft in weel steden want hi sprect selue alsoe noch ghescreuen staet in dewangelie jc ben den wech ende die waerheit ende dat leuen ende hier omme moeten wi emmer endelijc ouermids die heileghe binnenste ons heren ihesu cristi verhauen werden beide in gracien ende in glorien selen wi scouwen dat eweghe leuen soe moeten wi oec seker hem verheffen met alle sijnre verdienten werdichlijc in ons herte want verheffen wi hem in ons herte ende sijn werdeghe doot soe sal hi seker ons verheffen ende staen ons bi in alre noet want es dat sake dat wi gheestelijc met begheerten in cristus woenen soe woent hi seker weder in ons ende dit moet sijn van noede selen wi cristus stemme hoeren ende hem gheheellijc na volghen wt deser allendegher werelt hoe dat wi cristus stemme ghewarichlijc horen selen bi seuen inwendegher berueringhen iiij capittel nv merct voert in corten woerden willen wi cristus stemme ghewarichlijc horen in gherechter ghehoersamheit gode ende der heilegher kerken hier toe behoeren ons seuen werkelike teekenne van inwendegher berueringhen ouermids die gracie ende die ghenade gods ende lichte valter meer dierste berueringhe ende die nederste es dat ons van herten bitterlijc berouwen sal dat wi ye sonde deden ocht enich dinc dat ieghen gods wille was ende dat wi voert nemmermeer sonde en willen doen dat hoerter altoes toe daer ghewarich rouwe van sonden es dander berueringhe es des herten volcht hier na dats dat wi in gode werkelijc ghetrouwen selen dat ons god ghehellijc alle sonden doer sijn grondelose ontfermherticheit ende ouermids onsen here ihesum cristum verlaten ende vergheuen heeft die derde berueringhe es dat wi toter doot toe selen ghehoersam sijn ende ghenoch doen der heilegher kerken die vierde berueringhe es dat wi alle menschen in ons binnenste ghegheelheit te gode behouden selen ghelijc ons seluen ouermids caritate die vijfste berueringhe es dat wi altoes int herte selen draghen die passie ende die menichfuldeghe verdiente ons heren ihesu cristi ende daer met selen wi ons herte op heffen te hemele weert als wi den vader om yet bidden willen dies ons ter zielen noet es die seste berueringhe es dat wi principalijc deer gods sueken ende meynen selen beide in voere ende in na mal onsen werken die seuenste berueringhe es dat wi ons in allen doeghenne in wat tribulacien dat ons ouer den hals vallen mach soe selen wi vriwillichlijc ende ghehoersamlyc laten met verduldegher goedertierenheit onder den vrien wille gods wat dat god ouer ons ghestaden wilt amen 