de prologe vanden seuensten boeke nv hoert hier na alle volc ende alle creatueren dit boec sal ons redene ende ondersceyt gheuen tusschen die ghene die god gheroepen ende ewelec wtuercoren heeft want onse eneghe here ihesus cristus die wijsheyt gods sprac ende sprect selue datter vele es gheroepen ende letter vercoren dierste capitel dat god alle menschen vercoren heeft also verre alst in gode es ende hoe mach onse here ihesus die eweghe wijsheyt gods dus wonderlec ghesproken hebben dat hi sprect ende leert ons in dewangielie datter vele es gheroepen ende letter vercoren ende ic segghe datse alle ghemeynlec syn vercoren die god gheroepen heeft ya eest dat elc mensche ende alle menschen haren roepe ghenoech sijn ende ghenoech doen willen metten werken dier toe behoren ya van buten ende van binnen die alsoe of aldus ghenoech doen willen gode ende der heylegher kerken want god willet ende wederwillet seker al met hem behouden ya dat ouermids hem ende ouermids sijn heyleghe gracie behouden wilt sijn inder verdienten ons heren ihesu cristi dit leert ons sente peter wel daer hi sprect ic hebbe sprac hi inder waerheyt ondervonden dat god en es negheen wtnemere noch verkiesere der persoene want sente peter sach ende bekinde ende verstont dat van binnen dat opten yersten scinxchen dach in sinen sermoene soe bekeerder wel driedusent menschen alst dede die alle den heyleghen gheest ontfinghen ende dit was ende es ons noch wel een teken dat god en es en gheen wtnemere der persoenen ya na sijnsheyt soe dat hi den enen soude willen verkiesen ende den anderen in contrarien verwerpen die onghelijcheyt en mach noch en can emmer in gode niet comen want god die roepet al ende al wilt hijt behouden ende salech maken dat sinen roepe ende sinen heyleghen gheboden ghehoorsam ende gheuolchsam es siet die menschen en vermach god niet te verstotene noch te verwerpene van voer sijn anschijn ya ouermids sijn eyghene grondelose goetheyt ya es dat sake dat wij gode weder onse inwendeghe anschijn toeghen ende ontecken hem onse eyghene herte al bloot dats een pure conscientie sonder alle berespinghe van dootsonden siet aldus behoert ons te leuene ende te wandelne dach ende nacht voer doghen gods want een vrie pure conscientie daer de gracie gods van bouen nederwaert inlicht ende schijnt siet dits een inwendeghe roepinghe ende oec een voergaende fundament alre ghewaregher heylecheyt ya eest dat wij vaste voert met goeden werken van buten ende van binnen na wise der heylegher kerken in gode hopen ende ghetrouwen dat ons god alle sonden verlaten ende vergheuen heeft want wie of wat menschen die dit vol inwendeghe ghetrouwen gods sijnre heylegher ontfarmhertecheyt in hem heeft ende gheuoelt dat hem god alle sijn sonden die hi voer ye ghedede verlaten ende omme niet inden yersten tekene vergheuen heeft siet dese mensche es seker beyde gheroepen ende vercoren want god en riep noyt mensche hi en wiltene oec alse wel verkiesen ya es dat sake dat wij hem enechlec sueken ende wtverkiesen bouen al dats inder werelt es want dit sijn alle dwasachteghe sotte die studeren of argueren willen wt haren sotten hoefde na die voersichtecheyt gods die allen creatueren te verborghen es ende oec dan bat gheloeuen haren sotten hoefde dan der heylegher scrift mar sinte augustijn die leert ons bat ende wijselec ende sprect aldus beestu seeght hi vercoren of niet vercoren soe doe dattu vercoren werdste want des menechuoldechs roepens goeds soe es hemelrike ende eertrike ende oec alle dese werelt ende alle creatueren vol ya soe dat hem nyemen ontsculdeghen en sal connen noch en mach noch en can hi en si gheroepen mar des wtuerkiesens gods hoe dat wij gode in onser eenvoldegher inwendecheyt beseten ende enechlec wtvercoren souden hebben bouen al dats in hemelrike ende in eertrike es siet hier weet lettel yemen af van eenvoldeghen hemelschen godleken verborghenen dinghen ya daer nochtan al de princepale macht aen gheet want alle ghewareghe heylecheyt die ontsprinct ende beghint ende eyndt in der ouerster eenvoldegher ghebrukelecheyt gods want wat dat wij anders wide lopen ende rennen soe van buten soe van binnen dit en can ons en gheen stade ghedoen ter heylecheyt waert es dat sake dat wij ter eenvoldecheyt gods niet gheraect noch comen en sijn ya ouermids ouernatuerleke gracie ende ghenade wt gode ghewortelt ende gheboren hoe die men sche in hem seluen bekennen mach dat hi mids die gratien gods gheroepen es ende vut gode gheboren dander capitel ende dit selen wij hier ane best moghen weten ende bekinnen of wij dese eweghe godleke ouernatuerleke gheboerte ontfaen hebben ofte niet want sinte iohan euangeliste sprect ende leert ons aldus in sijnre epistelen nu merct al dat wt gode gheboren es sprect hi dat verwint de werelt nu alle die menschen die dan de sonden ende de werelt verwinnen ende oec alle sondeghe quaetheyt onder haer voete terden ende hem seluen ende oec al dat ieghen gode gheet vriwillechlec versmaden omme die weerde minne ons heren ihesu cristi siet die menschen sijn seker wt gode ghewortelt ende gheboren mar wie of wat menschen die eertssche dinghe of enneghe creatuere mint ya ghelijc gode waent minnen of meer dan gode of ennech dinc bouen gode siet die mensche es al tonhebbelec den inwendeghen roep gods te hoerne die op ennech dinc of op enneghe creatuere eyndelec rast neemt sonder wederkeer dats de helle der ewegher maledictien mar die gode eenvoldeleke bouen alle dinc mint om hem seluen ende oec alle dinc omme gode ende toe gode soe dat god een eyndelec waeromme si al onser werke ende al onser beweghinghe siet die mensche es seker beyde gheroepen ende vercoren ya die dit ganselec in hem weet ende versteet ende oec gheuoelt dat hi en gheen dinc noch oec en gheen creatuere anders en can of en wilt minnen dan om gode siet aldus moet een yeghewelc mensche sinen state houden ya te wat state dat hi ghehouden ende verbonden es van buten deen aldus ende oec dander alsoe want bouen alle dinc moet god sijn ghemint ende daer na princepaellec elc dinc of alle dinghe tsijnre eren ende tsinen eweghen loue want sal god der zielen hoechste loen ende haer alre verborghenste scat sijn soe moeten wij emmer gode enechlec minnen ya ende weselec beseten ende vercoren hebben bouen al dat hemels ende eertschs ende ghescapen ende verganclec es ocht het es anders al verloren wat wij iaghen ende rennen want met en ghenen wtwendeghen state noch oec met en ghenen inwendeghen state ghemerke allene te scouwene met natuerleken lichte in beelden of oec in inwendeghen wisen van verstane soe en mach men eyghelec gode niet verreyken noch vercrighen ya met en ghenen werke dat allene wt verdonkerder redenen ontsprinct en si ouermids dat heyleghe lichten inlichten der gracien gods van bouen nederwaert ya dat god sempelec ende eenvoldeleke in dwesen der zielen stort al onverdient ende onvercreghen ya dit meyn ic dat god doet alse te vergheefs van vrier eyghenre goetheyt sijns selues want de gracie gods seldi weten en mach nyemen van hem seluen vercrighen noch verreyken met en ghenen werke want men en machse niet verdienen in en gheenre wijs van oeffeninghen mar alsoe vollec alse wij de gracie gods ontfaen hebben ende god sijn ontfarmhertecheyt heeft ghedaen met ons siet soe maect ons de gracie gods altoes in lanc soe meer hebbelec ende verdienlec tallen goeden dinghen waert ya eest dat wij gode ende der heylegher kerken ghehoersam ende gheuolchsam bliuen in gherechter ghewarachtegher penitencien totter doot toe siet dit moet emmer van noede noet sijn ya in wat state of in wat ordenen dat wij sijn of oec wat wtwendegher wisen dat een mensche voeren ocht oeffenen mach deen aldus ende dander alsoe siet nochtan soe moet een yeghewelc mensche beyde in voer ende oec in na nauwe hoeden ende wachten dat ghemeyne werkeleke leuende paradijs der heylegher kerken want sinte pauwels sprect ende leert ons dit dat een yeghewelc mensche come ghelikerwijs dat hi gheroepen es nu hoert want een yeghewelc mensche die es aldus gheroepen ende verbonden te gode ya in wat wittegher state van ordenen dat hi es hi sie dat hi sinen bant daer hi toe verbonden es wel ende wijselec huede ende regere ya soe dats een yeghewelc mensche voer gode lien dar want alle bande ende oec alle eninghe ende alle eertssche creatuerleke vergaderinghe die ouermids de sacramente der heylegher kerken niet gheordent en sijn siet dat moet al ghescoert ende ghespraeyt ende ghedeylt werden elc in sijn eyghen alst es want onse here ihesus cristus sprac selve dit wie dat met mi niet en versaemt noch en gadert die scedert maer wat dat met gode verenecht es ya ouermids die wetteghe sacramenteleke bande der heylegher kerken ende in onsen eneghen here ihesus cristus siet dat en mach nu noch nemmermeer vergaen noch ghescoert werden ya eest dat wij dat eneghe leuende paradijs der heylegher kerken werkelec hueden ende nauwe wachten ghelikerwijs dat ghi namaels horen selt iij capitel hoe cristus es dat leuende paradijs daer alle goeden menschen in groeyen met ghehoorsamheyden nu merct voert want wie of wat menschen dat dit leuende paradijs na der hoechster volmaectheyt ouermids godleke gracie ouernatuerlec oeffenen ende besitten wilt die moet hebben ende in hem gheuoelen vij princepale poente ya ende met elken poente soe selen wij op clemmen ende ouerliden tote in dat eweghe leuende paradijs daer bouen ya bouen ende buten alle prueuinghe van inwendeghen hemelschen steden ende oec sal ons elc poent bedieden een gheestelec dach of een meerre ouernemeleke claerheyt gods nu gheestelec te merkene dierste dat onsen inwendeghen paradise toe behoert dats een puur ontladene consciencie van alre doder vrucht dander poent sal sijn een wel gheladene consciencie van alderhande gheesteleker leuender vrucht ende ten derden male soe selen wij al onse gheesteleke vrucht vergaderen mar ten vierden male soe selen wise voeren in die gheesteleke scuere onser verborghenster inwendecheyt ende ten vijfsten male soe selen wij gode al onse vrucht onser doechde ende oec ons seluen gheheellec offeren voer dat vaderleke anschijn der drieheyt gods ende ten sesten male soe selen wij ons seluen ende alle ghescapene dinghe ouerliden ende ten seuende male soe selen wij rasten al te met al ouerlidende in dat selue daer wij in ouerliden nu hier nemic dan dierste princepale poent wille wij trecken tenen hemelschen inwendeghen paradise waert ende selen wij oec selue een inwendech verborghen hemels paradijs of een eyghene stat gods sijn ya daer god selue met sijnre heylegher gracien altoes in groeyen ende bloeyen sal ende sal oec god meer al onse goede werke werken ende daer in leuen ende regneren dan de mensche selue die de werke werct siet soe moeten wij vri a ende ontladen sijn ghelikerwijs dat ic eer sprac ende seyde van alre dooder vrucht ya gheestelec ontbonden ende ontladen te sine van alre starffeleker dooder vrucht der zielen dat bat mach heten ende sijn een onvrucht der doodt want ic seggu seker dit voer waer na dat ics mi versta een iammerlec woort ya dat bi na al de werelt leeft van dooder sterffeleker vrucht ya alsoe wel dat gheesteleken scijn dreghet alse dander want alle die ghene die sundeghe doodeleke werke werken ende haren bloede ende haren vulen vleyssche alsoe yet volghen het si luttel of vele ya soe datse daer met in twiuelinghe ende in berespene van dootsonden bliuen siet die menschen leuen al van dooder helscher vrucht want alle die dinghe die wij proeuen ende merken moghen het si binnen ons soe buten ons die ons van gode verren ende sceden ocht trecken willen dats altemale sterffeleke onleuende vrucht der zielen nochtan soe sal seker voer waer de ziele ewelec moeten leuen ende daer toe ghespijst ende gheuoedt werden in der hellen gront ya met alle dien helschen duuelen ghemeyne ende elc met sijnre quaetheyt ya es dat sake dat wij hier onsen grouen beesteleken leuene ende oec onsen bloede ende onsen vulen vleyssche volghen in contrarien den wille gods ende wij ieghen die ghebode der heylegher kerken in onghehoersamheyt doen ende werken want ghi weet wel of hebt dit wel horen segghen dat van den beghinne der werelt tot ten eynde der werelt soe sijn alle quaetheyt ende alle ondoochde beuaen ende besloten in onghehoorsamheyt ya ghelikerwijs dat alle heylech leuen ende alle doochde werden volbracht in onderworpeleker ghehoorsamheyt gode ende der heylegher kerken want dat lucifer met alle sinen quaden ghesellen wert verstoten ende verworpen tote inden diepste afgront der hellen siet dat en dede anders niet dan sijn houerdeghe opdraghende onghehoorsame ouermoedecheyt ya omme dat lucifer ghelijc gode sinen sceppere woude sijn ende werden van natueren ende en onderwerp hem gode niet in oetmoedegher cleynheyt ende hieromme soe seggic wee wee ende eweghe maledictie soe sij den ghenen die op clemmen ocht wanen of willen clemmen als ludifer woude ya met bloter eyghenre cracht in enen valschen natuerleken lichte ende oec alsoe gode met hem seluen wanen bekinnen of verstaen sonder ouernatuerleke gracie want alle die ghene die met lichte ende met kinnessen haers verstaens willen opgaen ende clemmen ya sonder die helpe ons heren ihesu cristi siet die menschen sijn seker alle verleydt ende bedroghen in onghehoorsamheyt ghelikerwijs dat die houerdeghe lucifer was ende es ende dit sijn gheerne eenrehande bedroghene valsche quade gheeste ochte menschen die nuwelinghe op sijn ghestaen ende setten hem van buten of van bin nen op een valsche ongheordende ledecheyt want ledecheyt es beghinsel ende intsel ende moeder ende wortel ende oerpsronc ende oec een fundament alre quaetheyt want van ledecheyden en coemt en ghene vrome noch bate mar alle scade ende onbate die ontsprinct wt ledecheyden ya daer en gheen werc na en volghet ya ende oec hoe datment nemen wilt soe van buten soe van binnen nochtan es altoes ledecheyt quaet want van ledecheyden en coemt immer en ghene vrucht noch vrome want ledecheyt die es onsa tallen gaten ende te mennegher stat in die heyleghe scriftuere ontraden ende verboden mar goede werke die sijn ons gheraden ende gheboden want daer staet aldus ghescreuen in dewangielie dat de here wtghinc ende quam totter ellefster vren toe ende bescout alle die ghene ya deen vore ende den anderen na die hi ledech vant staende of gaende op de marct dese ledech ganghers soe riep de here alle ghemeynlec ende hiet hem datse ghinghen werken in sijnen wijngaert bi den wijngaert soe versta wij gheisteleke te merkene die ghemeyne heyleghe kerke of wij verstaenre oec met een verborghen hemels inwendech paradijs b der ouernatuerleker gracien gods of wij verstaen ten derden male bi desen inwendeghen paradise der gracien gods een inwendeghe rijcheyt of een cierleke stat van alre weeldegher weeldecheyt ende ten vierden male soe versta wij met desen heyleghen wijngaerde onsen eneghen here ihesus cristus want hi es een eweghe wijngaert ranke ende oec een princepael wijnstoc ghewesent ende ghewortelt vten scote sijns vaders ende oec een ewech een bi den vader ende mede in der godheyt soe es cristus een sone in der godheyt ghelijc den vader ende hieromme soe seggic v voer waer soe wie ocht wat mensche die der leuender in eenvoldegher binnenster ons heren ihesu cristi inderlidinghen eens heeft gheuoelt ende ghesmaect ende alsoe metter binnenster ende ouermids die leuende werkeleke binnenste ons heren ihesu cristi ter godheyt es gheraect siet dats ons een gheestelec verborghen hemels paradijs of een ouernatuerleke stat daer god in rast van alre weeldegher weeldecheyt siet dits alte male gheleghen in die leuende binnenste heyleghe binnenste ons heren ihesu cristi want in sijn binnenste soe es een saleghe vergaderinghe alre salegher gheeste ya ende oec allen ghewareghen gheesteleken smaec van heylegher godleker suetecheyt dit vindic alte male ende meer dan al besloten in die leuende binnenste ons heren ihesu cristi want alle dat in hemelrike ende in eertrike in gracien ende in caritaten ende in oeffeninghen van godleker minnen leeft siet dits altemale toegheuoecht ende gheenecht den hemelschen vader ouermids die leuende werkeleke opgaende binnenste ons heren ihesu cristi want alle dat in hemelrike ende hieromme soe es onse here ihesus cristus alre goeder menschen voergaende hoeft ende oec alle die ghene die aen hem hoefden in gherechter verdienten sijnre ghehoorsamheyt siet dat sijn alle ons heren ihesu cristi gheesteleke inwendeghe leuende werkeleke opgaende lede want alsoe mennech goet mensche als in eertrike es siet alsoe mennech gheestelec inwendech let heeft onse here ihesus cristus die hem ende sinen hemelschen vader toe behoren alse menech goet mensche in gherechter ghewaregher ghehoorsamheyt der heylegher kerken wel ende wettelec leeft in al den gheboden gods met gheheelre trouwen te houdene ende alsoe ouermids minne aen gode te hanghene met ontwiuelachteghen kersten gheloeue iiij capitel hoe enen ghewareghen lerare sal behoren ghewareghe kennesse des gheloefs ende ghewarech leuen van dat hi leert ende een suuer meyninghe sonder hem seluen te sueken want alle dieghene die twiuelen in kerstenen gheloeue of oec in enneghen articulen die de ghemeyne heyleghe kerke in enecheyt haers kerstelecs bants beuaen ende besloten heeft siet dat sijn alle donkere doode onuerlichte lede ende en behoren gode noch sijnre heylegher godleker gracien niet toe want kersten gheloeue dat en mach op eghenen twiuel staen van mestrouwene noch oec op en ghene vremde wandelbarecheyt want kersten gheloeue dat es ghewortelt ende ghefundeert op den leuenden onvergancleken steen onsen eneghen here ihesus cristus ende hieromme soe en mach kersten gheloeue in hem seluen niet wanckelen noch beweecht werden van vremden twiuelachteghen saken mar alsoe selken eenvoldeghen ontwiuelachteghen gheloeue als ic hier meyne daer alle salecheyt in gheleghen es ya in die leuende binnenste ons heren ihesu cristi siet hier toe soe en coemt niet die hondertdusenste mensche ya smakeleke noch gheuoelleker wijs in den gheeste ya die nochtan goede sempele eenvoldeghe godmeynende men sche sijn na sedeleke menechuoldeghe wise der heylegher kerken het en es oec niet van noede noet dat alle menschen dat hoechste gheloeue hebben of verstaen moeten want moestent alle menschen hebben dat ouerste volmaecste gheloeue soe moesten alle menschen volcomelec daer na leuen ende moesten alle dinc laten ende begheuen ghelikerwijs dat die heyleghe apostelen ende oec meneghe andere heyleghen ghedaen hebbenc die de heyleghe kerke met haren leuene ende oec met haerre heylegher leringhen verlicht hebben ouermids den heyleghen gheest want daeromme soe ontfinghense dat wetteleke eenvoldeghe gheloeue ende oec dat saleghe inspreken gods ya omme datse alle dinc lieten ende begauen van buten ende van binnen dat eertssche ende verganclec was ende sij hem met gode ende met eweghen godleken dinghen in onsen eneghen here ihesum cristum den behoudere der werlt allene ghenueghen lieten ende aldus eenvoldegh eenvoldeleke ende afghescedelec soe souden hem al noch de ghene houden ende gheuoelen die volcomen leuers ende leeraers der heylegher kerken souden sijn want sij souden alsoe eersamlec leuen ende wandelen voer den menschen oghen eerse tfolc begonsten te leerne soe soude haer leuen alsoe lichten ende blicken van buten in eersamen seden ende met tameleken exemple soe souden de prelate den ghemeynen volke voergaen ende staen in castijnghen haers lichamen soe dat haer leuen predicken ende leren soude alle die ghene diet saghen ende hoorden segghen want die ghene die wt haren leuene predicken ende leren siet dat sijn die ghene die ghemeynen orbore werken ende tfolc bekeren ya die ghene die haers selues pale tyerst te rechte setten soe dat wij en gheen openbaer ocsume en sijn dat hem yement te rechte stoten mach aen ons want den prelaten ende den priesters ende oec den leeraers der heylegher kerken ende mede sonderlinghe den vier biddenden ordenen siet hem behoert sonderlinghe toe datse souden sijn als een dobbel spieghel lichtende ende wederlichtende in beyden siden met leuene ende met leringhen want sente iacop dapostel sprect aldus die leert ende niet en leeft die es ghelijc enen mensche die sijn anscijn in enen spieghel besien heeft ende als hiere niet meer in en siet soe heeft hi den voerworp des beelds in den aenghesichte des spieghels verloren ende aldus es oec den ghenen ghesciet die dat ghemeyne volc op harde penitencie wisen ende leren willen alsoe de scrijft sprect ende sijs selue niet en leuen noch en doen haer leuen meshaghet gode ende oec te rechts alder werelt want sente gregorius sprect aldus dat de prelate ende leraers der heylegher kerken souden doen ghelikerwijs dat die hane van natueren doet ende aen hem heeft want hi sleet tyerst sijns selues vloghele eer hi voert craeyt ende dit selue souden de prelate der heylegher kerken ende oec die ghene die dat ghemeyne volc leren souden oec doen want sij souden tyerst hem seluen openbaer slaen ende castien met harden voergaenden leuene van penitencien alsoe dat haer leuen ende haer leringhe ghelijc ouereen droeghe met haerre predicaden ende aldus na dese maniere soude een mensche sijn een tweeuoldech dobbel spieghel lichtende ende wederlichtende in beyden siden wanneer dat sijn leuen ghelijc lerende ende antwerde gheuende ware den volke met gode goeden werken ende met eersamen exempelen van buten want niet bat en mach de leraer noch de predicaer de waerheyt prueuen noch confirmeren den volke die hi selue sprect ende seghet dan dat hi selue wel leue soe een yeghelec sijns ghebetert werde ende doe dat selue tyerst dat hi ander lieden voert leert of leren wilt nu merct want het es een herde edel dinc ende een salech teken wel ende wettelec leuen na ghemeyne oeffeninghe der heylegher kerken ende gode minnen ende meynen voer al onsen ghewerken maer het es banderd side een harde anxtelec ende oec een harde verueerlec dinc dat hem ennech mensche dar onderwinden tfolc te leerne ya anders dan met goeden ghemeynen leuene hi en si tyerst van gode gheseynt ende enechlec wtuercoren ghelikerwijs dat paulus sprect ende leert ons in sijnre epistelen dat nyemen predicken noch leren en sal hi en si gheseynt ya sprekic we we den ghenen van wien hi anders gheseynt es die daer predict kersten gheloeue ya op dat hi bouen alle dinc ende bouen alle creatuerleke ordinancie van gode niet gheseynt en es vter ouerster hoecheyt gods ende oec moet hi mede gheseynt sijn ouermids macht ende middel der heylegher kerken want al ware hi van gode sonder middel gheseynt ende hi daer toe alle godleke waerheyt ende oec alle hemel sche inghelsche conste verstonde siet nochtan soe moeste hi emmer bander side gheseynt sijn na ordinancien der heylegher kerken ouermids macht des ouersten bisscops ya van beyden siden van gode gheseynt te sine ende oec vanden ouersten hoefde der heylegher kerken nochtan seggic v noch meer al waer dat sake dat de mensche worde gheseynt te predickene in beyden siden siet nochtan soe es predicken ende dat ghemeyn volc te leerne ya wel dat anxtelecste verueerlecste dinc den mensche aen hem seluen datmen doen of werken mach van wercs weghen ya den ghenen die niet te male grontoetmoedech en sijn haers selfs ghestoruen ende alre eertsscher vergancleker dinghe in een onachtsamheyt te stane alles tijtlecs ghewins ende verlies o wach armen ende waer sijn dese die haers selfs alsoe ledech ende soe los sijn worden dat haer herte ontcommert ende ontladen worde van alre vremder ghebreckeleker letsamheyt ya dat si alsoe gods ende sijnre heylegher godleker gracien ghesmaect ende gheuoelt hadden datse hem seluen in en ghenen dinghen ghemeynen noch oec niets niet ghesueken en consten ya noch inwaert noch uwaert soe dat wij gode mochten leueren een puur suuere onbeulecte conscientie daer de gracie gods van bouen nederwaert inlichten ende wederlichten mochte siet soe woorde wij ontladen van alre sterffeleker dooder vrucht v capitel hoe datmen hier in der tijt mach toenemen inden verdienen des ewichs leuens nu hier wt soe ontsprinct ons dan voert dat ander princepale poent dat wij cieren ende cleden selen met alrehande gheesteleker inwendegher bliuender leuender vrucht want wat datmen op een goede godleke consciencie ouermids godleke minne ende inwendeghe dooghde plant ende fundeert siet die gheesteleke inwendeghe vrucht blijft onuerganclec ende ewech ya alsoe de consciencie oec ewech ende onverganckeleke blijft in haer seluen of aen haer seluen want bi der consciencien soe versta wij een kenleke inwendeghe mede wetentheyt onser redeleker verstandecheyt want de consciencie weder datse es quaet soe goet in haren wetene van verstane siet nochtan moetse ewelec bliuen nadien datse een ghescapene verstandecheyt es in haer seluen want alse wel sal een quade consciencie of eens quaden menschen verstannesse behouden sijn verkeerde mede wetentheyt daer de mensche ewelec omme verordeelt ende verdoemt sal sijn ende werden ghelikerwijs dat een goet mensche in contrarien sal be houden sijn graciose hemelsche godleke mede wetentheyt daer hi ewelec in behouden ende glorioes ende salech sal sijn want in een goede opene consciencie daer de gracie gods in licht ende wederlicht soe sal de glorie gods scinen ewelec ende oec lichten ende wederlichten in onsen gheeste ya ouervloedeleke daer wij gode volmaectelec selen scouwen als paulus sprect ende seghet van ansichten ten ansichten inden eenvoldeghen blooten spieghel der godleker eenvoldegher aert gods daer en es gheen toe nemen na deser tijt bouen redene noch bouen tijt alsoe ghelikerwijs alse wij hier inder tijt van tide te tide ende van daghe te daghe wassen ende toe nemen in meer kinnessen der gracien ende der ghenaden gods siet alsoe en es daer bouen tijt inder glorien gods en gheen toenemen ya nu noch nemmermeer nochtan soe sijn eenrehande sotte dwaessachteghe blende meesters die dit houden met opinien dat de heyleghen ende oec de inghele gods in volmaectheyt der glorien gods al noch souden hebben een wassen of een gheestelec meerre toe nemen siet dit eest dat selke groote meesters segghen ende houden willen dat alsoe si ya datse daer hem seluen noch meerren graet van lone verdienen souden ya ouermids den dienst diese ons al noch doen daghelijcs al eertrike doer mar dit houden dat wederseggic ende wedersprekic al ya ende blijfs vaste bider ghemeynscap der heylegher kerken want de heyleghe scriftuere noch der heyleghe sentencie noch oec haerre leringhe die en gheeft ons des en gheen ghetughe ende hieromme en derf mens niet gheloeuen noch houden dat in deweghe leuen ennech toenemen si het en es oec niet ter pinen weert dat hem yemen daer met becommeren of verladen soude dese redene te prueuene want het en sijn mar vise vasen ocht onorberleke saghen daer nu al meest de clergie mede omme gaet ende oec die ghene die tfolc met heyleghen leuene ende met heylegher stichteleker leringhen te gode waert trecken ende wisen souden ya ende souden den volke den wech gods inder waerheyt wisen ende leren hoese heylechlec leuen ende wandelen souden in minnen ende in eendrechtecheyt der ghewaregher godleker caritaten ya hoe dat een yeghewelc mensche soude gode leuen ende ghenoech doen bouen alle dinc ende wij moeten oec onsen binnensten leuen ende ons seluen ghenoech doen na alle die ghebode gods in ghewaregher cos tinghen van consciencien ende oec moeten wij ten derden male onsen euenkersten minnen ende lieue doen inder noet ya hem alles goeds gheonnende alsoes hem god aen an ende verleent in tijt ende in ewecheyt siet des selen wij alle menschen ghemeynlec gheonnen ya alles dies hem noet es beyde tijtleke dinghe ende oec eweghe dinghe natuerlec goet ende ouernatuerlec hemels goed dat ewech ende onuerganclec blijft nu hoert ende merct voert van desen driefoudeghen dobbelen ghenoechdoen ya hoe dat wij gode selen ghenoech doen ende daer na ten anderen male soe moet de mensche hem seluen ghenoechdoen ende ten derden male soe moeten wij oec onsen euenkersten ghenoech doen alse ghelijc ons seluen want dese drie manieren van ghenoechdoen soe es de mensche sculdech totter doot toe ya min ende meer na dien dat des menschen verstannesse ghedraghen mach ende oec na de gracie die god den enen mensche meer ghedaen ende ghegheuen heeft daer na es hi gode vele sculdech ende oec ten derden male na grootheyt der ghelooften die de mensche ghedaen heeft gode ende der heylegher kerken siet daer na es hi vele sculdech ya beyde gode ende hem seluen ende oec sinen euenkersten maer seker ic en can rechts gheweten wat es in der werelt want het dunct mi bi na al dwasende ende verscouen dats in eertrike es ya man ende wijf beyde in huweleke ende werelec gheleert ende ongheleert mi dunct seker dat bi na al sijn herte heeft van gode ghekeert ya op yet dat eertssch of creatuere es emmer deen aldus of dander alsoe ya nu merct ende prueft in v seluen wie of wat menschen houdt heden daghes sinen staet ocht sijn ordene alsoe gherechtelec ende alsoe volmaectelec als hiere van gods weghen ende oec van gherechtecheyt toe verbonden ende ghehouden es ya besiet ende gaet nu al de werelt of al de kerstenheyt doer hoe vele ghereckeleker ghewaregher gheesteleker menschen dat ghi vinden soudt ya die sonder middel van gode verlicht ende verclaert sijn vter hoechster enecheyt gods want dier menschen en sach ic noyt meer dan enen canonic regulier den prior van groenendale hi was ende es vervult metter wijsheit gods te male want sine boeke ende sijn heyleghe verlichte stemme die prijs ic bouen alle dietssche tale want ic en dorst noyt mensche ghereckelec te gronde prisen noch louen meer dan hem allene want wie dat enen mensche ghereckelec prisen sal die moet sijns kinnesse ende wetentheyt heb ben soe dat hoe dat hi van binnen voer gode steet op gherecht met eweghen dienste ende met eweghen loue want alsoe vele es een mensche ghewarechs prijs ende gheestelecs loues weert als ic gode lief ende weert hebbe ya dats alsoe vele als een mensche vrilec omme gode werken ende liden mach van buten ende van binnen al dat hem te werkene ende te lidene steet siet aldus behoert ons te lidene ya allen gheesteleken ghewareghen menschen datse hem van herten ende van begheerten in allen doghene dat hem toe comen mach verbliden souden ya ende alsoe oec in alle onsen goeden werken mede die wij gode teren wrachten daer in soude wij ons oec verbliden van binnen ende souden onse herte vrilec opwaert rechten ende keren van allen vremden auetrecken den dinghen soe datter de gracie gods in lichten ende wederlichten mochte ya sonder enneghe hindernesse ons selfs want dit es een beghinsel van alte ghewaregher heylecheyt dats dat wij ons ontcommeren ende ontladen souden connen van alre vremder ghebreckeleker letsamheyt want niet eer en mach des menschen herte vri noch te vreden sijn van binnen voer doghen gods voer dat sijn herte ledech ende los es van allen dinghen die sijn ziele van god haren brudegom sceyden ochte verren mochte van sijnre minnen vj capitel wat enen afghescedenen gheesteleken mensche toebehoirt om speciale gracie van gode te crighen maer des inwendechs vreden gods en mach nyemen ghewarechlec gheuoelen noch ghesmaken het en si ouer mids dat derde princepale poent ya dat wij te gode al onse vrucht samen ende vergaderen hem ons seluen want anders en moghen wij der gracien gods noch sijner ontfarmhertecheyt niet gheuoelen noch gheware werden intereckelec het en si dat sake dat wij gode onse herte ende al onse crachte van buten ende van binnen toehanghen ofte werkelec na der meyninghen eneghen want dit es seldi weten die leuende opgaende onsterffeleke vrucht die god van ons hebben wilt ende begheert dats dat wij hem van buten ende van binnen enech ende al sijn mar dit derde poent hoert sonderlinghe toe gheesteleken afghesceydenen menschen die hen willen pinen te wandelne ende te leuene na den rade gods ende hem van buten ende van binnen van alle deser menechuoldegher werelt ende oec van allen creatueren ontrecken willen trouwen hier toe soe moeten wij ons seluen groote ghewildeghe crachte ende persse doen ya ende alselken mensche soe behoeft oec dat hem god meer gracien ende sonderlingher ghenaden gheue ende doe dan anderen goetwilleghen ghemeynen menechuoldeghen menschen ende dit es recht dat god onse here alselken menschen meer inwendegher gracien gheue ende doe ende sijt des seker dit wilt onse here gheerne ende oec alte gheerne doen want onse here god die es seker sonder enneghen twiuel bereedere elken mensche ende oec allen menschen sijn gracie te gheuene dan ennech mensche emmermeer bereet mach sijn tontfane ende hoe coemt dan dit toe machmen vraghen dat alle menschen deser gracien ghewaer en werden noch en ghesmaken die ons alle andere vremde dinghe soude doen meshaghen ende mesmaken ende trouwen dit coemt hier bi al gader toe omme dat wij anders wtwaert enneghen vremden eertsschen creatuerleken troest ocht ennech solaes uwaert sueken dan aen gode want alle vremde wtsinneghe eertssche creatuerleke liefde die moet al gader af ende te nieute verdelijt sijn eer wij gods ocht sijnre heylegher inmanender gracien gheuoelen of ghesmaken moghen ya intreckelec want vremde creatuerleke liefde die eertssche ende vleesschelec es die wilt ons altoes aue treckene ende neyghen doen van gode uwaert op ennech ander gherief ya dat des menschen inwendeghe vriheyt bedrucken ochte vermiddelen mochte tusschen gode ende onsen vrien inkeer ya ende wanneer dat een gheestelec opgherecht mensche te gode des van binnen ghewaer wert dat hem ennech dinc inbeelden wilt ochte beelt dat sijn herte verbeelden ochte ontvrien mach siet dan moet emmer alselken opgherechten mensche te gode sere bedroeft of in contrarien sere verblijdt werden ende hoe es dit te verstane merct ic saelt v segghen es dat sake dat een mensche dien dinghen volghet ochte daer op rastende bliuet dattene van gode tennegher vremder liefden uwaert trecken ochte vleesschelec onordelec neyghen doet siet dan wert een ghewarech gheestelec mensche al te swaerlec bedruct ende bedroeft in hem seluen ya omme die sware ommenscheleke vleesscheleke becoringhen die den mensche dicwile aenvechten ya beyde nacht ende dach soe moet een goet mensche hebben menneghen strijt ya ende oec menneghe inwendeghe bedroeffenesse ende dit coemt al meest bi desen saken omme dat des menschen nederste deel sijnre sinlecheyt gherne soude heerschen ende regheren bouen douerste deel der zielen want aldus moet een goet mensche dicwile ende te mennegher stont bedroeft ende verwerret werden ya herwaert derwaert ieghen sinen danc ya eest hem lief of eest hem leet alse bloet ende vleessche douerhant hebben ende vercrighen wilt bouen den gheest ende oec en es dit en gheen wonder dat een goet mensche hier af dicwile in hem seluen bedroeft ende beswaert wert inder natueren ya wanneer dat onse sinleke cracht ouermids onnutte ende oec onsuuere ghepeynse onse inwendeghe sinne te neder draghen ya tot enneghen vremden eertsschen dinghen dat onse herte met vremden letsamen toeualle verbeelden ocht vermiddelen mach tusschen gode ende onsen vrien inkeer ya ende oec es dit die alre meeste scade ende verlies der zielen dat ic kinne ende weet dats dat een mensche vrien inkeer ghemist ende daer af ghehindert ende gheverret wert ya ouermids vremde wtsinneghe eertssche creatuerleke nederdraghinghe want een mensche die vrien inkeer te gode verliest siet die mensche verliest meer inwendechs gheestelecs goets ya in enen corten oghenblicke dan ochte hi daer en binnen al eertrike ghewonne ende vercreghe ya ende oec mede alle scriftuere daer en binnen met onderscede ghebegripen ende gheleren conste ya ende oec noch meer dat hi allen menschen die selue const voert met ondersceyde conste doen begripen ende verstaen ende dat hi oec al de werelt conste berechten van gheesteleken rade ende van dade ende elken mensche te poente ende te rechte ya ende dat hi met dier seluer leringhen alle menschen te gode ende te hemelrike brachte ende dat oec een mensche alle die arme spijsde ende voedde met aelmissene te gheuene die in al eertrike sijn siet nochtan en waren mi noch v alle dese groote dinghe die men werken mach ya van buten ochte van binnen niets niet weert dat icse volbracht ochte voldade ya ende sij mi enneghen vri ende inkeer te gode benemen of beletten souden dat ic mi gode van binnen offeren en mochte altoes te sijnre eren ende te sinen loue want daeromme es alle die heyleghe screftuere ghemaect ende ghescreuen ende oec gheordineert ya op dat wij selue een gheheele inwendeghe gheesteleke offerande gods sijn ende werden want ghi weet doch wel dat alle die verbode gods ende oec alle die ghebode der heylegher kerken dat die te male daer op lopen dat wij gode selen minnen van al onser herten ende met al onsen crachten ende ten derden mate wt al onser ghedachten siet dese drie ghebode godsofte dese drie princepale manieren van minnen soe sijn alle menschen gode sculdech te minnene ya elc mensche met alle sinen inwendeghen crachten die hi van binnen verleysten ende verstaen can maer gheesteleke afghesceydene menschen der werelt daer ic eer af sprac ende seyde ochte begheuene menschen die na den rade gods in ordenen souden leuen ende steruen siet dese menschen die met enen werkenden leuene op een scouwende leuen sijn ghefundeert trouwen dese menschen sijn gode emmer meer sculdech ya dan andere ghemeyne goetwilleghe menschen die ter werelt verbonden ende ghehouden sijn ya alse man ende wijf die haer kindere berechten ende besorghen moeten van haerre lijfleker noetorft want sente augustijn spreect ende leert ons aldus dat een mensche man die sijn wijf heeft of oec een wijf die haren man heeft dat deze sijn ghedeylt mar trouwen gheesteleke menschen of die ghene die in ordenen sijn gheset ende de werelt van buten ghelaten ende al te rugghe hebben gheset siet dese menschen die alle eertssche dinghe van buten vercocht ende verteghen hebben ya omme die minne ons heren ihesu cristi dese mensche sijn gode emmermeer ende meer sculdech dits wel prueuelec dan andere ghemeyne sempele eenvoldeghe goede menschen die ter werelt bleuen sijn ya binnen den haren ende oec bi den dinghen met eyghenscape nu machmen doch vraghen waeromme datse gode meer sculdech sijn ya gheesteleke liede van ordene dan andere menschen die in der werelt bleuen sijn ende gheesteleke liede van ordenen die hebben doch van rechte alle wtwendeghe eertssche dinghen bi den yersten ghelaten ende begheuen ende trouwen dat en es niet ghenoech dat een gheestelec men sche van ordenen alre eertsscher vergancleker dinghen van buten ontladen ende ontcommert wert van alre vremder letsamheyt maer hi moet oec alle eertssche dinghe ende alle vremde hinderleke creatuerleke liefde metter inwendegher herten laten ende begheuen wacharme ende waer sijn dese ende waer sal icse moghen sueken ochte waer sal ic alsoe selke vrie inwendeghe menschen vinden ya die op alle siden vri ende ontladen sijn van buten ende van binnen van alre vremder letsamheyt vij capitel wat es te verstane van gheesteliker oncuuscheyt ende hoe hinderlec dat si es eenen goeden mensche nu merct ende verstaet den sinne want ic vinde wel sommeghe gheesteleke menschen die hen ontcommeren ende ontladen van eenrehande letsamheyt ochte van tween soe van drien ya ende oec soe vindic wel die ghene die hen ontcommeren van menegherande onnuemeleker letsamheyt mar siet deser menschen soe vindic herde lettel ende bina alse niets niet die hen ontbeelden ende ontcommeren connen van alle manieren der letsamheyt ya van buten ende van binnen siet dit es herde sware den mensche te verstane ya ende oec herde pedersam ende pijnlec der natueren alle letsamheyt te latene want merct den sin natuere alse natuere bi haer seluen ya sonder ouernatuerleke gracie die en can noch en mach des niet gheliden noch ghedraghen datse nyegherinc op rasten en soude want natuere die moet emmer in ennegher manieren troest ende solaes ontfaen ya natuerleken eertsschen ingheborteghen troest ochte ouernatuerleken ingheboerteghen godleken hemelschen troest ya ende hier aen soe mach een mensche dondersceyt leren kinnen weder dattene natuerleke gracie allene beweghet te gode waert om ons seluen soe ouernatuerleke gracie toe haer seluen maer seker dit es wel die alre swaerste verborghenste sin ghewarechlec te verstane dien ic weet of dat ic kinne ya nochtan soe behoert allen goetwilleghen menschen van noede noede wel toe datse kinnesse ende ondersceet hadden tusschen natuerlec inspreken gods ende ouernatuerlec inspreken gods want merct in v seluen alle dat een mensche gode waent doen ya omme datter hem seluen eyghens loens weder af ghescien ende gheuallen soude siet dit sijn alle natuerleke beweghinghen die vter natueren ende wt ons seluen ontspringhen ya om ons seluen ende dese menschen dier herde vele es in eertrike die altemale na eyghen wederloen staen ya ghelijc enen onghetrouwen huerknecht soe souden selke menschen dier uele es haren loen gheerne van gode te voren weten ya wat hen god voer haer doen weder doen soude ende dit sijn alte male onghetrouwe eyghene huerknechte ya die aldus wederboechder wijs altoes haer ghesichte ende haer inwendeghe ghemerc op hen seluen hebben ghekeert want si sueken thaer in allen dinghen ende en hebben haer ghesichte noch haer inwendeghe sempele oghe op gode niet ghestedeghet noch gheuest met godleker eenvoldegher opgaender meyninghen te gode mar in allen dinghen suekense ende meynen hem seluen ya verborghelec beyde uwaert ende inwaert ende en wetens nochtan selue niet ende hieromme soe blijft hem god vremde ende verborghen in ouernatuerleken lichte want alle die ghene die hem seluen sueken ende meynen in dit of in dat ende gode dienen om eyghenen wederloen siet dese tweeuoldeghe onsuuere menschen die bliven altoes van binnen donker ende onuerlicht vander ewegher waerheyt die god selue es want wat mensche die hem seluen meynt ende sijn eyghen natuerlec gherief suect aen gode siet dats een gheestelec inwendech oncuysch mensche ende dat sijn die ghene die gode dienen of wanen dienen altoes om eyghen troest ocht om eynegherande wederloen van gode te hebbene siet dese menschen dienen hen seluen wt eyghenre knechteleker vresen ende oec wt verkeerder onordeleker liefden diese tot hem seluen hebben ya tonrechte want ic seggu seker dit voer waer dat en ghene liede in al eertrike meer ouernemeleker en vergrouen noch swaerleker en dolen noch en verblinden voer doghen gods dan gheesteleke inwendeghe oncuyssche menschen die daer delecteren op inwendeghen natuerleken valschen verborghen smaec ende die op inwendeghe suetecheyt rasten ya sonder werc ende sonder opgaende inwendeghe oeffeninghe van minnen te gode want alle die ghene die rasten op inwendeghen smaec ya hem seluen behaghende van binnen in haer verstaen siet dese gheesteleke oncuyssche menschen dienen oec mede der gheesteleker houerdecheyt want si achten hem seluen ende haerre gheesteleke werke ocht haer subtijl verstaen soe groot bouen andere menschen verstaen dat hem rechts dunct dat andere goetwilleghe liede niets niet en connen noch en weten ieghen hen nochtan soe seggic v dit voer waer dat goede sempele eenvoldeghe godmeynende menschen vele vordere comen ende oec vele meer gods ende sijnre minnen ghesmaken in haerre eenvoldegher sempelheyt dan dese sonderlinghe subtijle gheeste of dese groote clerken doen met al haerre wijsheyt bliuense te cort ende bedroghen ende vallen met al haerre const tachterst inden helsche putte ya daer dongheleerde sonder boeke ende sonder clergie op clemmen in den hemele ghelikerwijs dat ons sente augustijn sprect ende leert dat de leke ongheletterde liede die clemmen op in den hemel mar wij sprect hi augustinus dalen neder met alle onser const inder hellen ende hettes seker god ende waer want alle gheleerde conste in boeken die helpet lettel goeds of niet ende oec men dan niet ten eweghen leuene es dat sake dat ons die gheest gods ghebrect ende oec dat ouernatuerleke heyleghe inlichten der gracien gods van bouen die onse verstannesse verlichten ende doerlichten ende verclaren soude met gracien ende met glorien onsen diepsten gront der zielen siet ende dan soude ons werden gheleert ende vertoent meer dan alle waerheyt der screftueren ya alsoe ouernemeleken grondelosen goet dies natuere noch screftuere noch oec en ghene creatuere begripen noch verstaen en mach noch en can want met onkinnessen ende met onverstane moet god werkena vonden ende verstaen ya doer alle verstaen in onverstaen siet ende hier af soe coemt puurheyt van gheeste ende hoghe eenvoldeghe ouercomende vriheyt die alle gheesteleke houerde ende alle gheesteleke oncuyscheyt verdrijft daer al te vele af te segghene ende te redene waer ya conste wijt dan wel begripen ende verstaen want ic selue die een leec onghelettert mensche bin ic soude ouermids die gracie ende die ghenade gods licht wel vinden dusent manieren van inwendegher gheesteleker oncuyscheyt want alle sonden die men doet ende begheet ieghen gode ya eest van buten soe van binnen siet dese werden alle ghewracht ende ghedaen ya emmer yets wat wt gheesteleker inwendegher onreynegher oncuyscheyt des herten want hoe groote sonden ochte hoe vele sonden dat een mensche metten lichameleken werken van buten begaen ende bestaen mach siet nochtan sijn altoes de sonden meerre inder inwendecheyt der zielen daer alle quaetheyt ende alle ondoechde princepaellec wt ontspringhen dats vten binnensten redeleken consente der zielen want bloet noch vleesch en mochte allene bi hem seluen niet te meer sonde ghedoen ya sonder onsen inwendeghen redeleken mensche dan een pure bloedeghe beeste die niet sondeghen en mach ende alsoe en mach oec seldi weten onse wtwendeghe sinlech menschelecheyt en gheen dootsonde ghedoen en si dat dat binnenste redeleke consent daer toe come soe dat onse inwendeghe begheerlecheyt gheheellec nederga ende willech consent gheue metten vleessche totten dinghen die sonde sijn ende die ons god ende de heyleghe kerke verbiedt ende verboden heeft want dan eest altoes dootsonde alse die inwendeghe redeleke crachte te male verdwelmt ende verwonnen werden ouermids die losteghe becoringhen des vleeschs ende dat es seldi weten alsoe langhe alst den mensche aldus van binnen in sijnre begheerten steet dat hi woude dat hi dwerc des vleesch van buten volbringhen ende voldoen mochte na sijn quade heet oncuyssche ghelost ende dat hire hem alsoe van binnen toe gheeft met ghehelen willeghen consent dat hi dwerc der sonden van buten werken soude hadde hijs stade ende stonde ende die creatuere ochte dien persoen bi hem daer hi toe becoert ende vleesschelec gheneyghet wert siet dan heeft de mensche oncuysscheyt ghedaen ende begaen in sijn herte voer gode ya al en volbrachte hi de quaetheyt noch die oncuysscheyt nemmermeer volcomelec metten werken van buten ya alsoet oec dicwile ghesciet ende gheualt van alle manieren der sonden datse gheestelec van binnen ghewracht ende ghedaen werden metter verkeerder meyninghen ende metter begheerten des willen want onse here ihesus cristus die sprac selue die een wijf siet om te begheren die heeft te hans oncuysscheyt ghedaen in sijn herte ende aldus machmen oec eyghelec ende te recht wel spreken ende segghen van alle manieren van sonden datse gheestelec van binnen metten inwendeghen wille onser verstendecheyt begrepen ende ghedaen werden in onser verborghenheyt eerse ghescien openbaerlec inden quaden werken van buten want alle quaetheyt die es princepalec meer gheleghen inden quaden inwendeghen verkeerden wille danse es in de quade ongheordineerde groue werken van buten mar alst alle beyde te gader gheualt ende ghesciet van buten ende van binnen consente metten werken van buten siet dan eest altoes dobbel sonde ende quaet in beyden siden ya van buten ende van binnen mar ieghen een sonde seldi weten die openbaer ghewracht wert van buten soe ghescieter licht bouen de dusent ofte meer in consent van binnen die niet en volcomen ten werken van buten ya seldi weten alle quaetheyt die men ghedinken mach ende meer dan ennech mensche of oec alle menschen herdinken moghen want het selen licht vele meer menschen verdoemt ende verloren bliuen ouermids die wortele der sonden diese gheestelec van binnen begrepen hebben ende niet en connen voldoen te haren wille dant andere lieden selen die de quaetheyt volbringhen openbaer te werke van buten want de gheesteleke sonden van binnen siet die bliven meneghen mensche alsoe onbekint ende soe verborghen dat hem licht beter ware dat hi se groffelec wrachte ende volbrachte te werke van buten ende alsoe in een openbaer scande viele biden volke ende oec onder sijn ghebuere want vallen ende opstaen dat es hebbic horen segghen menschelec mar langhe in sonden te ligghene dat es duuelec ya die ghene die oec dicwile van ghewoenten in sonden vallen ende veruallen ende van hem seluen op wanen staen daerbi siet deser menschen hebbic grooten anxt ende vrese datse gode altoes meshaghen ende oec nemmer vre noch tijt sonder dootsonde en sijn want wij vermoghen van ons seluen wel te vallene ende sonde te doene alsoe dicwile als de mensche wilt dit heeft een mensche wel van hem seluen mar nemmermeer en mach hi van hem seluen wederkeren noch eens van sinen sonden op verstaen sonder die gracie gods die van bouen neder coemt in dinnersten der zielen ende hieromme sijnse alle bedroghen die dicwile in grouen sonden vallen ende wanen alsoe wederkeren met eenre valscher biechten sonder volcomenen rouwe siet dan es seldi weten die rouwe volcomen als de mensche nemmermeer sonde noch ongherechtecheyt doen en wilt ya noch van buten noch van binnen ende wij dat meer laten van minnen ende van liefden ter eren gods ende ten loue gods dan omme onse verlies of om onse ghewin ya of oec om ons selfs salecheyt nochtan soe selen wij alle dinc meer doen ende laten ter eren gods dan om ons selfs eweghe salecheyt of oec om al dat ons emmer meer van gode ghescien ende gheuallen mach viij capitel waerom dat dese menschen als si hen van sonden keren onghelijc de gracie gods ontfaen ia ende dits de redene waerbi alse twee partyen van lieden ochte van menschen bekeren alsoe datse beyde alle groue sonden van buten laten ende sijn ende werden beyde gheesteleke menschen voertmeer inden scine van buten nu dene partye van menschen die haer sonden laten siet die vercrighen te hans inwendeghe vriheyt ende oec inwendeghen gheesteleken verborghenen ghewareghen vrede met gode mar dandere partye die oec alle groue sonden van buten ghelijc laten ende begheuen siet die en vercrighen nochtan nemmermeer van binnen ghewareghe vriheyt noch inwendeghen gheesteleken vrede der caritaten ende hoe mach dit toe comen dat dene partye inwendeghen godleken vrede met gode vercrighet ende dandere partye niets niet ensic se nochtan beyde ghelijc de sonden laten in doghe van buten nu merct seker dese questie waer herde licht ghesolueert enen inwendeghen opgherechten mensche te gode want wie of wat menschen die selue een ghehele voergaende vrie inwendeghe offerande gods es ya bouen alle sijn werke verhauen in enecheyt met gode siet die mensche vint altoes raste ende vrede in sinen inkeer ya gode te scouwene in alle sinen werken verhauen in enecheyt soe meynt hi puurlec dere gods beyde in latene ende in doene ende in vertijnghen sijns selfs want een mensche die hem seluen gode gheoffert heeft inden gheeste doersiende alle sine werken ya van buten ende van binnen gode ende hem seluen scouwende in een bloot siet dats ghewareghe verlichte vriheyt die god noch en gheen mensche verladen en mach met en ghenen laste dats dat een gheestelec mensche tsijns niet sueken en sal in en ghenen dinghen ya noch inwaert noch uwaert noch oec aen gode noch in en ghene creatuere want die mensche heeft altoes inwendeghe vriheyt die hem seluen gode vrilec gheuen ende offeren can ende die oec hem seluen ontcommeren can van allen dinghen alse hi wilt want wat es anders alle heylecheyt dan dat hem de mensche ghemeyneghen can in gherechter doechtsamheyt der caritaten te gode met alle menschen want in desen tween poenten soe besluut men alle volcomene heylecheyt dat wij ons gode eenvoldeleke eneghen ya ende weder dan vter enecheyt gods ouermids die drieheyt gods met alle creatueren na godleker aert ghemeyneghen want godleke enecheyt ende ouernatuerleke ghemeynheyt gods siet dats de slotel van alre eyndeleker heylecheyt ende oec wie of wat mensche die dit blotelec in hem gheuoelt ende ghesmaect na godleker aert siet dat sijn die eenvoldeghe wtuercoerne wetteghe sonen gods ghelikerwijs dat paulus sprect ya kindere van gracien ende van ghenaden ouermids onsen eneghen here ihesus cristus wt gode ghewortelt ende gheboren ende dese menschen die aldus edelec gheleydt werden vanden gheeste gods ghelikerwijs dat oec sente pauwels sprect ende leert siet dese menschen en sijn emmer onder die wet niet dats aldus gheestelec te verstane datse alle haer werken werken gode teren van puurre godleker minnen ende niet van noede noet ghelijc enen eyghenen huerknecht want wat dat een mensche allene werct van node ende niet van minnen dat es hem swaer ende gheeft hem persse ya wat hi doet mar wat de mensche werct van puurre godleker minnen dat hem altoes licht ende in lanc soe meer verlichtende in alle sinen werken want de minne in haer seluen die en mach niets niet verladen noch bedruct werden want de minne maect alle bordenen licht siet hier hebdi den sin vander yerster partyen die gode ghetrouwelec navolghen ende thaers niets niet en sueken in en ghenen dinghen noch in wtkeer noch in inkere ende hieromme soe sijn die menschen puur ende suuer van buten ende van binnen in allen dinghen sinnen volmaect ende altoes onderworpen der heylegher kerken nu willic ons voert segghen vander andere gheesteleker partyen daer ic eer af seyde ende sprac ya altemale van gheestelekere inwendeghen oncuysschen menschen dat sijn alle die ghene merctse hier wel die hen seluen sueken ende meynen in inwendeghen gheesteleken stucken ende gode dienen om haer eyghen profijt haers gheriefs wille ya om ennegherande wederloen dan om gode hem seluen siet dat sijn alle gheesteleke inwendeghe oncuysschen menschen ya van herten ende van begheerten die aldus delecteren op inwendeghen valschen smaec ende op gheesteleke onuerdiende suetecheyt van gode te hebbene ya datse lieuere hadden dat god dade haren wille ende haer natuerlec gherief dan dat god dade met hen sinen wille ende sijn gherief siet deser gheesteleker menschen vintmen herde vele ende oec alte vele die gode of sijn wederdoen willen hebben te haren poente ende te haren gherieue maer letter goeds menschen vindic of alse niets niet die hem seluen connen laten ende ouergheuen in alre aleyndecheyt na gods wille ende na sijn alre liefste behaghen mar emmer namen sijt gheerne na haer natuerlec behaghen ende saghen gheerne dat god hem seluen liete ende dat god hem seluen ondergaue te haren wille ende dits de sake ende de maniere waerbi dat alle menschen niet volcomelec goet noch heylech ende ouer heylech en werden ya dats omme dat wij ons in enneghen dinghen wederhouden soe van buten soe van binnen ieghen den vrien wille gods siet hieromme en moghen wij oec niet vrilec noch eenvoldelec opgaen te gode ende hieromme en moghen wij oec gods vri inwendeghe nedercomen noch sijn godlec nederdalen tot ons niet gheuoelen noch ghesmaken sijnre heylegher godleker visitacien ix capitel hoe de ghene allene werdech sijn ghewareghen troest van gode tontfaen die hem ghewarechlec konnen gode ouergheuen maer wildi voert weten wie ende wat liede of menschen dats werdech sijn datse god troesten ende visiteren sal met volcomene troeste van gracien soe steet ons voert wel te merkene dat vierde princepael poent ende dit hoert sonderlinghe afghesceydenen inneghen gheesteleken opgherechten menschen toe die haer herte ende al haer werkeleke binnenste gode gheenecht hebben ende hen sel uen ontrocken hebben van alre sinleker vremder letsamheyt deser werelt siet ende alselken menschen sprekic voert meer toe want nyemant en mach ghereckelec ghewarech gheestelec noch innech werden hi en hebbe tyerst sijn herte gode verenecht ende ghevrijt ouermids de gracie gods van alre vremder liefden ya soe datde liefde ende minne gods in ons gheuoellekerwijs alsoe doer crachtech si ende werde datse ons alsoe gheweldech make met heylegher gheesteleker inmaninghen te gode waert ende te weghen godleken dinghen soe dat wij ons gode na alheyt ons selfs gheheellec gheuen ende offeren moghen ya van buten ende van binnen soe dat bloet ende vleesch ende herte ende sinne ende ziele ende lijf ende oec al dat in den mensche es ende leeft op sta gherecht ende verhauen met ewegher verlanghenesse van begheerten te gode waert ya ende alsoe sal oec de mensche voer hem ende bouen hem ende in sinen gheeste ende in sijnre begheerten gheuoelen een ewech onbegripeloes goet dat god selue es ya ende hier seldi weten dat tusschen dese twee tekene dats tusschen onsen vrien inwendeghen opganc te gode sonder inwendeghe letsamheyt ende tusschen daer wij gheuoelen dat ons noch god onthoghende ende voergaende es bouen ons seluen ende bouen al dat wij gheleysten ende verleysten connen siet hier beghint crighen in ontbliuen ende dits een fundament eens innechs gheestelecs menschen leuen x capitel van iij poenten die den ghenen van node toebehoren die ghewareghen gheesteliken inwendeghen troost van gode gheuoelen sal mar wie ochte wat salegher menschen die des innechs gheestelecs leuens ouermids verlichte redene van bouen te rechte gheuoelen ende ware nemen ende oeffenen sal die moet hebben drie princepale manieren van ouercomender gheesteleker inwendegher oeffeninghen van ghemerke van beelden ende alre figueren dierste ende dnederste es dat wij moeten hebben ene ouercomentheyt alre sinleker beelden dander es dat wij niet allene opgaen noch ouercomen en selen alle sinleke materilike beelden mar wij moeten oec ten anderen male op ende ouerclemmen met onser inwendecheyt alle verstendeghe creatuerleke formeleke beelden ya diemen metten oghen van buten niet sien noch tasten en mach alse inghele ende creatuerleke ghe scapene onsienleke gheeste diemen van binnen versteet ende van buten niet sien noch tasten en mach ya noch meer ten derden male en selen wij niet allene ouerclemmen alle sinleke beelden noch oec alle onsienleke vernufteghe beelden mar wij selen gracioselec ende oec ouernatuerlec op ende ouerclemmen met vernufteghen godinlichtende beelden in ons ende daer inne seelen wij ons herbeelden ende wederbeelden ya nochtan en selen wij hier op eyghelec niets niet bliuen ya op al datmen ons van gode leren mach ende bescriuen want enen inneghen gheesteleken mensche die gods bouen redene ende bouen alle inwendeghe wisen van oeffeninghen ghesmaect ende blotelec gheuoelt heeft des eenvoldechs beelds der heylegher onbegripeleker drieheyt gods siet alselken verhauenen ouercomenden godscouwenden menschen soe sijn alle ghescapene begripeleke dinghen tinghe te nauwe ende te cleyne op te bliuene ya sonder god allene ende hier omme soe seggic v voert ende voert ouermids dat vijfte princepael poent dat een innech gheestelec mensche niet allene vrilec op en sal staen gherecht met alle sinen crachten gode minnende ende louende wt onverbeelder herten ya noch meer seggic v dat oec een innech gheestelec mensche ten anderen male niet allene en sal hebben noch in hem gheuoelen enen vrien inwendeghen ghemeynen toeganc ouermids godleke minne ende caritate te gode met alle menschen noch oec ten derden male en sal een innech gheestelec mensche niet allene opgherecht ende voerstaende bliuen met ghemeynre eninghen ouermids onsen eneghen here ihesus cristus in deweghe leuen ende met allen heyleghen gods daer se alle een saleghe onderlinghe ghemeynscap hebben deen metten anderen ende deen biden andere soe hebbense daer alle ghemeynlec kinnesse der andere doochde voer die onbegripeleke ieghenwoerdecheyt gods siet van daer voert soe es noch ons eneghe here ihesus cristus alle sinen gheminden ende allen ghescapenen gheesten in sijnre oeffeninghen ende in sinen heyleghen ouerclemmenden werken ya ons allen menechfout ende in menegherwijs voergaende ende onthoghende al onsen werkeleken crighen ende alsoe volghense daer ende oec hier alle na ende nare der heylegher voergaender verdienten ons heren ihesu cristi ihesu cristo ende hieromme soe waest dat ic v te hans voer seyde dat een innech gheestelec mensche niet allene opgherecht noch oec voerstaende en sal bliuen met ghemeynre eninghen noch oec met alle heyleghen gods in beelden noch in wisen nochtan willicse altoes louen ende prisen maer een innech gheestelec verhauende godscouwende mensche die sal ten vierden male in hem gheuoelen ende ghesmaken enen bloten gloriosen weseleken ontvenckeleken inganc soe dat wij gheeste met gheeste al antwerde ontfaende in den gheeeste siet soe selen wij doerstaren ende doerbreken ende oec weselec ouerneyghen doer alle navolghende ghescapenheyt gods tote in die eenvoldeghe onghescapenheyt gods siet ende dits wel de hoeghste vroeude ende oec mede die alre salechste blijscap die ennech mensche gheuoelen of ghesmaken mach ya in hemelrike of oec in eertrike dat es dat hi gheuoele ende in douerste sijns gheests ghesmake dat sijn ghescapenheyt doergaen ende blotelec ouerformt werde in die eenvoldeghe gloriose onghescapenheyt gods ya gheliker wijs seldi weten dat die sonne doerschijnt dat elemente der locht ende oec dat materieleke ghelas ende dit werct de sonne van natueren beyde sonder arbeyt nochtan soe behout elc sijn natuerleke edelheyt want dat ghelas ende oec dat element der locht dit ontfeet ende ghedoecht onwellechlec de doerscineghe claerheyt der sonnen maer aldus en selen hem die ghene niet gheuoelen die gode minnen ya noch oec hier noch daer bouen in deweghe leuen maer wij selen ons beyde daer ende oec hier gheuoelen altoes vriwilleghe instrumente gods ende oec in ons seluen en selen wij nemmermeer ledech sijn maer wij selen altoes werkelec ende wrachtech bliuen ende ouermids godleke gracie ende ghenade diepere inwaert crighen ya altoes om mere ende meer enech met gode te sine want ghebrukeleke eneghe enecheyt gods die es een princepael oerspronc alre beweghinghen daer al heylech leuen wt ghewesent gheboren ende ghespijst ende gheuoedt wert met heylegher oeffeninghen van minnen xi capitel hoemen van node moet oeffenen de menscheyt cristi om te comen te ghewaregher kennessen gods maer ghi selt voert weten dit als ic alle hey lecheyt metten gheest doer ende oversie ya soe dat mi en gheen dinc onthoghen noch ontdiepen en mach noch en can ya noch in hemelrike noch in eertrike siet dan en smaect noch en ghelost mijnre binnenstere en gheens dincs bat dan dat ic wonen ende wandelen mach vrilec ende onghehindert in de levende opene binnenste ons heren ihesu cristi ihesu cristo want dat ihesus cristus wandelt verborghelec in mi ende ic overmids hem in hem siet dit doet mi alle heyleghe warachteghe dinghe bekinnen want dat ic allene mochte leuen der godheyt ende ic daer niet vernemen en soude vander glorioser weerder menscheyt ons heren ihesu cristi opgherecht ende toegheuoecht voer die godheyt siet seker dit waer minen gheeste ende minen inwendeghen gheuoelne in alle manieren meer een bettere pine dant ware blijsscap ofte vroeude want al waer oec dat sake dat een mensche der godheyt mochte gheuoelen ende ghesmaken ya sonder die menscheyt cristi aen te scouwene dat hi nemmermeer nochtan vercrighen en mach noch en can en si ouermids de menscheyt ons heren ihesu cristi ende sijn heyleghe doot sijnre verdienten siet nochtan soe waert hem beter ende orbelekere ya ende oec salechlekere in alle manieren dat hi metter menscheyt ende ouermids die menscheyt cristi doerbrake ende ouerlede toe der godheyt wee wee ende eweghe maledictie soe si den ghenen die der godheyt wanen ochte willen ghesmaken ende dan na de menscheyt cristi niet achterwaert en haken want nyemen en mach der godheyt ghereynen noch ghesmaken dan allene die ghene die de passie ende die wonden ende oec die saleghe side ons heren ihesu cristi met heylegher oeffeninghen van minnen hebben doerboert ende doersoghen ya altemale sine butenste sinlecheyt siet ende dan selen wij ons voert een gheesteleke trappe dyepere ende verborghelekere inwaert neyghen na gheesteleker aert tot in cristus binnenste redeleke werkeleke gheuoelen ende dat sal ons oec te hans doen gheuoelen sijnre godleker persoenlecheyt ya ende dan selen wij yerst blotelec ende eenvoldeleke bekinnen hoe daer die godleke drieheyt gods een es ende een drie sijn ya drie persoene met ondersceyde in eenheyt der natueren maer die dit blotelec gheeste met gheeste aensien ende aenscouwen wilt glorioselec met onghebeelden ghesichte voer dat vaderleke aen scijn der heylegher ieghenwordeghe drieheyt gods siet die mensche en mach niet langhere in hem seluen ghedueren een haermael lanc want alsoe langhe als de mensche daer bouen redene ende bouen beelden ende oec bouen alle ghemerc van inwendegher oeffeninghen steet siet soe wiltene de minne gods dats de heyleghe gheest altoes ende in elken ogenblicke wt hem seluen trecken ende ouervoeren in ewegher ghestilder onbeweechleker rasten die god selue es ya boven alle werc ende oeffeninghen ende ondersceyt ende anderheyt mar hier ieghen dit saleghe intrecken der weseleker minnen gods soe sal hem de mensche bouen alle dinc ieghen dit weseleke intrecken der minnen gods met grooter gheweldegher cracht weren dat wij ons niet en selen laten verwinnen want merct hier een sinleke ghelikenesse het es beter ende oec vele orbelekere datmen dat was dat in een tafele es gheplaemt een allettelken vander hitten des viers trecke dan dat dat wasken te male versmolte ende te niete worde in dat matereleke vier want soe en conste menre niets niet meer in gheplamen noch ghescriven siet ende des ghelike seggic u gheestelec te merkene soe eest oec beter dat wij voerstaende bliuen onverwonnen voer dat godleke intreckende anschijn der bloter ieghenwordegher drieheyt gods dan dat wij ons te male ledechlec verwonnen ende ouergauen ya ende laten daer gode in onse puur bloote sempele onghebeelde side onser eenvoldegher ghedachten scriuen ende dichten ende oec onse verstennesse mede verlichten wat ende hoe hi selue wilt xij capitel hoemen in gode onder ene substancie mach bekennen drieheyt der personen ende yeghelix persoens proprieteyt want de vader van hemelrike die es een princepael beghinsel ende een oerspronc alle der heylegher screftueren ende die eengheboerne sone gods ihesus cristus die esser een voerbringhere ende een verlichtere af ya al hemelrike ende eertrike doer ende oec die heyleghe gheest dat es die derde persoen inder godheyt ende een wtvloeyende penne daer de vader ende die sone alle beyde met scriuen alle haer ghewerken want biden heyleghen gheest ende ouermids den heyleghen gheest ende oec inden heyleghen gheest soe heeft die vader ende die sone gods ihesus cristus al hare werke voldaen ende voldoen noch ende selen voertmeer ewelec doen want al dat de vader van hemelrike na vaderleker godleker aert der vp scenen ende ghedaen ende oec bescre uen wilt hebben siet die willecoert die eengheboerne sone gods ihesus cristus altehans ende en dars noch en maechs niet wedersegghen ende oec de heyleghe gheest die enech ende eenradech met hem beyden es die conformeert ende hancter sinen eweghen onmeteleken seghel aen met hare beyder wille siet ende aldus soe en werct daer deen persoen inder godheyt niets niet sonder den anderen persoen want elc persoen werct daer met des vaders persoens almachtecheyt want de vader die ghebaert ons daer na vaderleker aert sinen eneghen sone dats sijn ewech onbegripelec beelde daer de hemelsche vader hem seluen insprect ende wedersprect alle dinc in enen consubstancialen woorde soe es de hemelsche vader draghende ende wederdraghende hem seluen ende alle dinc in een niet na wise des dincs mar het es een sempel consubstanciael beelde daer alle dinghe in leuen ende sweuen ghelikerwijs dat iohannes ewangeliste sprect dat alle dinc sijn leuen in gode echter deser ewegher vaderleker gheboert soe en mach noch en vermach die eengheboerne sone gods ihesus cristus mijn here ende mijn god niet gheloechenen noch verloechenen want hi es dat selue consubstancialec onbegripeleke beelde die selue hem seluen daer begripende es in der enegher godheyt na soenleker aert daer de vader den sone begrijpt inder godleker macht der vaderleker aert gods siet daer soe versteet men den sone gheboren mar inder macht der godleker substancien der vaderlecheyt soe blijft hi altoes na godleker eenvoldegher aert gods ongheboren inder besittinghen haerre driere enecheyt want de vader en mach sijn natuerleke vaderlecheyt niet voertbringhen noch ghebaren in ondersceyde noch oec die sone sijn soenlecheyt na anderheyt der persone want ware dat sake dat die persoen inder godheyt haer godleke sijn haerre driere enecheyt orsprondena ende voertbrachten in ondersceydeghen werkeleken eyghenscape ya ghelikerwijs datse hem houden werkelec ende verstandelec na eyghenscap haerre persoenlecheyt siet soe worde die godleke eenvoldeghe natuere in haer seluen ende oec van haer seluen ghedeylt ende hieromme soe seggic v dit dat die vader vaderlec oerspronct allene aen sinen persoen mar de persone inder godheyt die en orspronghen haer ghebrukeleke weseleke wesen haerre driere enecheyt niets niet mar nu willic ons voert verclaren ende ondersceyt gheuen van vij andere ewegher gheboerten gods ochte van vij manieren van godleken vallen ya hoe ende in wat manieren dat haer die godheyt der persone gods metter menscheyt ons heren ihesu cristi neder ghedaelt heeft vten hoghen aelmoechghendechleken trone gods soe heeft haer die godheyt metter menscheyt ons heren ihesu cristi neder ghedaelt ende ghegheuen totter hellen ya ende altemale omme die menscheleke natuere die voer gheuallen was siet hieromme soe quam god ouermids sijn ontfarmhertecheyt ende met sijnre grondeloeser ontfarmhertecheyt neder in dese aleyndeghe verdonkerde werelt te suekene ende te verlossene mensscheleke natuere ya dat verdoruen ende dolende scapelken des huyschs van israhel ghelikerwijs dat cristus selue sprac dat hi sunderlinghe gheseynt ende ghepresenteert was na de ghelooften der prophecien den israhelschen volke ende dit verdoruen ende verloren of dolende scapelken en mochte nyement anders ghesueken noch ghevinden noch oec verlossen anders dan god allene die eengheboerne sone gods ihesus cristus die ghewesent ende ghewortelt was vten almachteghen scoete sijnre vaderleker godheyt mar dese seuenfoudeghe eweghe gheboerte gods ya oft dese seuenfoudeghe nederdalende valle die ic v te hans voerseyde ende ghenuemt hebbe ende daer ic ons voertmeer af redene gheuen wille mar des en mach en gheen mensche ghewaerlec bekinnen noch in hem seluen gheuoelen het en si dat sake dat hi metten ouersten dele sijns gheests oec ghewesent ende blotelec ghewortelt si ouermids onsen eneghen here ihesum cristum vten wesene der heylegher drieheyt gods ende dan willic ons met elken valle van bouen nederwaerts leyden ende daer na alsoe ghelijc wederomme met vij gheesteleken trappen van beneden opwaerts tot in dalre hoechste der godheyt want daer ict beghinne daer willict laten nu merct dan die voergaende yerstecheyt der ewegher godleker gheboert voer alle gheboert ya eer ye creatuere of hemel of eerde was soe was ende es dese eweghe godleke gheboert inden eweghen beghinne altoes sonder onderlaet of sonder ennech ophouden sonder beghinne of sonder eynde dats dat de hemelsche vader inder almachtegher godheyt met sijnre ewegher verstandecheyt soe ghebaert hi daer den sone hem seluen ghelijc inder godheyt ya sijn ewech woort of sijn ewech ombegripeleke beelde ende in dien eneghen consubstancialen woorde soe bekint de hemelsche vader hem seluen met ondersceyde sijnre persoenlecheyt ende alle dinc in een ende dit es tghebaren der vaderleker godheyt siet hier hebdi den yersten orsprongheleken val der yerstecheyt dander val inder godheyt dats dit dat die eengheboerne sone gods voert coemt als een ander persoen inder godheyt almachtelec ghelijc den vader soe openbaert ons de sone gods dat hi daer enen vader inder godheyt heeft want nemmermeer soe en mach mensche den eengheboerne sone gods in den ouersten der godheyt bekinnen hi en moet emmer ten yersten den vader der godteleker enecheyt bekinnen want onse here ihesus cristus die eweghe wijsheyt gods sprect selue in dewangelie dat nyemen en coemt ten sone het en si dat sake dat hi werde ghetrocken vanden vader oec sprect augustinus dat de vader es een beghinsel der triniteyt ende hier na soe volghet of soe ontsprinct ons de derde godteleke eweghe nederdalende val ende desen gloriosen alre suetsten godleken val siet desen val soe leggic sunderlinghe in den heyleghen gheest want hi es de derde persoen inder godheyt ya consubstancialec wtvloeyende ende voertgaende vanden vader ende vanden sone soe vliet de heyleghe gheest wt als een riuiere van minnen altoes ende ewelec met hem beyden dese drie persone en worden nu noch noyt versceyden want ouermids de minne des heylechs gheests soe vloeyt god wt ende ouer alle hemelrike ende eertrike doer ya met hem seluen ende oec met alle sinen gaven beyde natuerlec ende oec ouernatuerlec soe heeft god vervult alle dinc ende oec alle sine creatueren want god en laet en gheen dinc ledech noch ydel dan allene den armen sondaren die sijns niet en wilt noch en begheert siet ende aldus heeft ons god bewijst sijn grondelose goetheyt ouermids de minne des heylechs gheests want god heeft alle creatuerleke dinghe ghescapen ouermids sijn eweghe moghentheyt ende hi heeftse gheordineert ouermids den eengheboerne sone gods de eweghe wijsheyt onsen here ihesum cristum ende hi heeft ten derden male alle dinc vervult ende gheghauet ouermids de minne des heylechs gheests met ewegher meldecheyt want daer de minne gods de heyleghe gheest coemt vloyende van bouen nederwaert in enen mensche ouervloedelec siet die mensche en mach daer na nemmermeer dolen ya waer hi eens daer gheraect enen corten oghenblicke ter hoechster scolen dats mijn verstaen ende mijn gheuoelen dat alselken mensche niet meer qualec dolen en mach met enneghen ghehelen afkeer van gode want alselken mensche hi wert en es selue te hans alsoe verlicht ende soe vroet ende oec soe ouerwel gheleert in gheesteleken dinghen van binnen dat hi daer na nemmermeer nyemens leeringhe en behoeft van noede noede mar de mensche en salse daeromme mar alsoe vele te meer begheren te horen van oetmoedecheyden oec sprect iohannes ewangeliste in sijnre epistelen dat die ghene die ghesalft sijn ouermids die olie des heylechs gheests niet en behoeuen datmense lere onse here ihesus cristus hi sprac oec selue des ghelike ya dat hi sinen iongheren gheloofde als hi dede dat hi hen soude seynden den gheest der waerheyt die hem soude leren alle waerheyt ende ic en segghe niet allene dat de heyleghe gheest enen mensche daer hi coemt leert alle waerheyt mar hi leert hem noch meer hoe ende in wat manieren dat hi alle menschen voert wisen ende leren sal xiij capitel van ij partijen der menschen die dolen in haren oeffeninghen deen wt ledecheyden ende dander wt verwaentheyden mar trouwen in al diere voergheseyder hoecheyt daer ic voer af sprac vander drieheyt gods siet daer in soe moghen wel vele gheesteleker menschen die gheesteleken scijn draghen dolen ende soe doet oec meer gheestelecs quaets ende ongheloefs ende quader sottegher vriheyt soe steet heden daechs verborghelec meer ende meer op dant ye ghedede ya onder die ghene die daer alre heylechst scinen van ghelapten cledinghen in habite siet daer onder es de doelnesse alre swaerste want sent augustijn sprect dat en ghene scadeleker dolinghe en mach sijn dan te doelne in de drieheyt gods ende het es oec dat sekerste gheraken diet met werkeleker minnen beseten heeft maer niemen en mach de drieheyt gods verraken noch oec der eenvoldegher enecheyt gods ghe smaken het en si dat sake dat hi dach ende nacht ouermids verlichte redene van bouen in oeffeninghen van woedegher minnen leue ya tote aen dier stont dat de minne vrilec van haer seluen neder comen wilt ya de welke minne die men met en ghenen werke noch oec met en gheenre inwendegher oeffeninghen vercrighen en mach noch en can siet ende dats minne in haer seluen ya als v die minne verheft bouen alle hemele ende oec bouen alle choer der inghelen siet dan soe sidi een enecheyt god met gode na diere wijs dat paulus seeght dat de mensche een gheest es met gode verhauen bouen v seluen ende bouen al ondersceyt ende anderheyt want men vindt heden daechs meneghen mensche die waent groote hoghe eenvoldecheyt met gode hebben ya die nochtan noyt en wisten noch oec nemmermeer weten en selen wat enecheyt gods in haer seluen es ya ende moeten daer toe inde kerke sitten bi na alden dach haerre enecheyt te pleghene ende si gheuen den lieden ende oec den ghemeynen volke te verstane datse en ghene groue wtwendeghe werke doen noch werken en moghen ya selense hare enecheyt met gode behouden soe en moghense en gheen ambacht doen dit dunct ende dit pleghense te segghene ya datse alles ledech moeten sijn ghelikerwijs dat maria magdalena was siet trouwen dit es alte qualec ende oec alte sottelec ghesproken ya datse segghen datse niet werken en moghen noch oec dat sijs niet en connen ghedoen siet dese menschen lieghen alle mar si mochten aldus segghen datse niet en willen werken ende dat waer bat ghesproken want ic seggu seker voer waer dit dat noyt mensche soe hoghe en quam noch oec soe enech met gode en wert hi en mach of en mochte bi wilen alsoe wel werken ya goede groue wtwendeghe werke als ter eren gods alse hi mach werken inwendeghe werken ter eren gods want die liede sijn alle bedroghen die enecheyt inde kerke sueken ende niet inden gheeste want de hoechste enecheyt gods die en es nyegherincs te suekene na wise der stat want de ghewarachteghe aenbederen die aenbeden den vader aen in den gheeste ende inder waerheyt ende alselke aenbeders suect de vader seghet ons cristus maer nu vindic noch een ander paertye die desen voergheseyden lieden bi na al contrarie sijn ende dese menschen willen noch vele sunderlingher gheheten sijn ter quader wilen dat sijn die ghene die der oeffeninghen der heylegher kerken alse niets niet en achten want hen dunct datse vrie ouercomende menschen sijn ende wanen gode beseten hebben alse haer eyghen ya ende hen dunct oec datse van der wijsheyt gods verlicht ende verclaert sijn ende daeromme soe kerense hem te tilec wt ten volke waert ende onderwinden hem van grooten hoghen gheesteleken dinghen te sprekene ya oec noch meer selken dunct dat hi wel alsoe vroet ende soe wijs es dat hi met sijnre wijsheyt al de werelt wel berechten soude ouermids sijn inwendeghe const maer ic seggu seker voer waer dat ic van desen tween paertyen van menschen alse niets niet en houde noch oec haer leuen alse niets niet en achte ya hoe hoghe enecheyt of innecheyt dat dyerste paertye met gode gheuoelen mach ya of hoe wijs dat dandere paertye vter ouerster hoecheyt gods verlicht mach sijn siet dit en achtic noch soe en reken ic te male niets niet al sprake een mensche met ingheleken tonghen ya es dat sake dat wij als ic eer sprac ende seyde metter seluer ewegher minnen die de heyleghe gheest in hem seluen es niet wt noch ouer en vloeyen met ghemeynre caritaten al hemelrike ende eertrike doere want de gront oetmoedeghe mensche hi es metter ouervloedegher rijcheyt gods vervullende hemelrike ende eertrike ende alle dinc in enen gheeste gods xiiij capitel hoe grontoemoedecheyt ende ghewareghe caritate sijn de ij princepale dooghden ende hoe hoghe dat de goede prioer broeder ian van ruusbroec ende sijn coc daer in stonden want die hem seluen vernieten ende versmaden can in oetmoedecheyt onder gode ende oec vrilec onder alle menschen siet die mensche heeft van gode wie ende wat hi eyschen dar dat gheeft hem god ya den ghenen die dit ganselec in hem gheuoelt ende versteet siet die mensche es seker alsoe wel gods weerdech alse twee hellinghe eens pennincs weert sijn want ghi selt weten datmen alle volcomenheyt diemen leuen mach ya in hemelrike of oec in eertrike siet dit soe besluut men wel metten corten eenvoldeghen woorden in drien wisen of in drien princepalen poenten ende oec selen ons dese drie saleghe godleke inwendeghe hemelschen wisen alsoe vri ouer vri maken alse god in hem seluen vri es want dese drie eweghe wisen waren ende sijn noch altoes dleuen ons heren ihesu cristi ende oec eest der heyleghen staet in hemelrike dene wise es dit dat een volcomen mensche sijns selues alsoe machtech ende alsoe gheweldech sal sijn van binnen dat wij ons altoes alsoe vrilec gode inden gheeste gheuen ende enechlec offeren mochten ya ghelikerwijs dat god sijns selfs machtech ende gheweldech es ons te gheuene ende te nemene sinen gheest ende aldus soude de gheest gods antwerde gheuen onsen gheeste ya consten wij ons seluen ende alle ghescapene dinghe in enen blooten eenvoldeghen toeghanghe te gode dore ende ouerliden soe soude god onsen gheest te male trecken na hem ende in hem met ewegher onbegripeleker glorioser vroeuden ende daer soude de heyleghe drieheyt gods onsen gheest werken ende ontwerken ewelec bliuende bouen onse ghescapenheyt ya ghelikerwijs dat ghi voert horen selt ouermids dat ander poent als ic eer sprac ende seyde van eenre vernietender gront oetmoedecheyt want en gheen dinc en wilt noch soe en begheert god meer van ons dan dat hi ons te male ontblooten ende ontwerken mach ende dits alsoe te verstane dat wij ons selfs ende alre eyghenheyt alsoe blootelec wt selen gaen ouermids een gront oetmoedech vernieten ende verdiepen ons selfs onder den vrien wille gods soe dat ons god beroouen ende oec afnemen mach alle natuerleke eyghene letsamheyt ya ende laten gode met ons gheberen ende ghewerden nu voertmeer ende ewelec soe dat ons en gheen dinc noch oec en gheen ouerual te swaer noch tondrachleke sijn en mach ya noch steruen noch leuen noch oec en gheen torment eest hemelsch eest helsch wat dat ons god of oec enneghe creatuere toe seyndt ya helsche pine noch hemelsche vroeude noch oec verlies noch ghewin siet des en soude een vernietende gront oetmoedech mensche twint aensien ya noch een noch ander wat tribulacie of wat doghene dat hem toe of ieghen comen mochte want enen vernietenden gront oetmoedeghen mensche siet dien mensche en machmen niet verladen noch beswaren met en ghenen laste ya noch van buten noch van binnen maer ic seggu dit wel voerwaar ya dat ic noyt mensche en sach noch oec en bekinde die van vernietender grontoetmoedecheyt yet wiste te segghene ya noch groot noch cleyne meer dan van enen heer janne van ruysbroec minen lieuen gloriosen biecht vader canonic reghelier den prioer van gruenendale want van hem allene ende van sijnre glorioser scriftueren die hi te male gracioselec ghedicht ende ghemaect heeft vten heyleghen gheest alte wel concorderende ouer een metter heylegher kerken siet van desen goeden heyleghen man soe weet ic meer goets allene te segghene ya dan ic doe van allen menschen te samen die in al eertrike sijn ochte leuen maer seker ic en darf v syn leuen noch sijn heyleghe wandelinghe niet louen noch prisen want ic moeste al onderbliuen maer sijn heyleghe leeringhe die gheeft ons een ghetughe ende een openbaer orconde hoe ende in wat manieren dat hi ons een voergaende exempel ende een ghewarech spieghel van heyleghen leuene heeft gheweest maer noch vele edelekere ende vele diepere ende oec vele hoechlekere soe heeft hi selue gheleeft dan hi ons voert gheleren can want sijn woorde noch sijn minleke scriftuere dat en gheeft ons sijn binnenste leuen niet mar sijn leuen dat gheeft ons de woorde want ghelikerwijs seldi weten dat alle watere ende oec alle riuieren in den beghinne van yerst oerspronghen vter wilder zee ende vloeyen weder totter zee siet aldus was oec al des goets heylechs mans leuen wel ende eersamlec gheordineert ya tot gode ende tot hem seluen ende oec ten derden male tot sinen euenkersten ouermids godleke caritate tot allen menschen want gode was hi vrilec ende oec enechlec sinen gheest gheuende ende dit was ende es al noch sijn hoechste ende oec sijn yerste offerande daer hi gode in den yersten tekene ya in sinen weseleken opgaende met alle heyleghen gods ghenoech doet ende inden anderen tekene daer hi gode alte wel met behaechde dat was als ic eer sprac ouermids sijn graciose vernietende gront oetmoedecheyt want hi was ende es hem noch vernietende al noch hem seluen vernietende onder gode ya ende oec onder alle menschen totter doet toe want ouermids sijn vernietende gront oetmoedecheyt siet hieromme soe quam god tot hem ya met hem seluen ende met alle sinen heyleghen ende metten ix choren der inghelen ende alsoe openbaerde hem god desen goeden heyleghen man met alle sijnre glorien die god selue gheleysten ende verleysten conste want met sijnre vernietender onderworpendere gront oetmoedecheyt siet hier met ende hier bi soe heeft sunderlinghe mijn lieue biecht vader her ian van ruysbroec alle sijn groote heylecheyt vercreghen ya ende oec mede sijn edele graciose leringhe die hi al eertrike doer ghesaeyt ende ghesprayt heeft gode tenen eweghen loue ende oec talre menschen gheesteleker noet behoef want ic en weet noch oec en can gheweten emmer niet beters noch oec en gheen salegher dinc dan te niete werden of begheren te werdene te niete ouermids gront ontsonkene oetmoedecheyt ons selfs want ouermids vernietende gront oetmoedecheyt ons selfs siet hieromme soe verniedt hem god tot ons ya ende alsoe trecke wij gode gheeste met gheeste te male in ons rechts ghelikerwijs alsoe die sonne doerscijnt ende doerraeyt dat ghelas ende oec dat elemente der lucht siet alsoe doerscijnt ende doerlicht ende verlicht god den vernietenden gront oetmoedeghen mensche ya metter ewegher doerscinegher glorioser onmeteleker claerheyt die god in hem seluen es want alsoe ic noch meer ende meer hebbe ghesproken soe en mach noch en vermach god doer sijn groote grondelose goetheyt den vernietenden grontoetmoedeghen mensche en gheens dincs weygeren noch ontsegghen ya die conste gheweten ende gheuoelen enen corten oghenblic wie ende wat vernietende grontoetmoedecheyt in haer seluen eyghelec es dat waer een salech mensche want vernietende ontsonkene grontoetmoedecheyt siet die oetmoedecheyt sett den mensche bouen alle hemelen ende oec bouen die ix chore der ordinancien der inghelen ya in die alre hoechste vriheyt die god gheleysten ende verleysten mach ya ende oec noch meer want vernietende grontoetmoedecheyt siet die maect den mensche van binnen in sinen gheest alsoe enech ende alsoe vri ouer vri in enen sempelen blooten ghesichte met gode alse god in hem seluen vri ouer vri es ja nu prueft ende merct dies ghi niet prueuen noch ghemerken en cont want dit es dan vernietende oetmoedecheyt grontoetmoedecheyt in haer seluen dies letter goets yement ghesmaect ochte gheuoelt dat een mensche hem seluen alsoe cleyne drucken ende vernieten ende versmaden can onder den vrien wille gods ende oec onder alle creatueren dat hi begheren can ende hem oec en gheens dincs bat van binnen ghelusten en sal dan dat hi te niete vergaen ende versmelten mochte ya gode teren ende tenen eweghen loue ouermids inwendeghe vernietende ontsonkene gront oetmoedecheijt ons selfs want smelten ende versmelten in vernietender ontsonkenre grontoetmoedecheyt ons selfs ende oec bander side te niete werden van minnen in minnen siet dese twee poente ochte dese twee gloriose heyleghe ghesichten dese settic beyde na aert des gheestes in gheliker edelheyt van verdienten ende van lone want alsoe vele alse wij metten gheeste neder dalen ende sinken ende ons seluen ontsinken in vernietender grontoetmoedecheyt siet alsoe vele heft ende verheft ons die eweghe minne gods bouen ons selven ende oec bouen alle beeldeleke ghescapene dinghe in ewegher vriheyt want die alre hoechste ouercomende vriheyt die ennech mensche met gode gheuoelen oft ouernatuerlec ghesmaken mach ya in hemelrike oft oec in eertrike dat es tusschen minnen ende werden ghemint te niete werden van minnen in minnen want in enen corten oghenblicke soe verheft ons minne tot in die alre hoechste vriheyt haers selfs ende eer ic woort weet soe setse mi weder onder de voete ten alre nedersten op mi seluen ghelaten ende verlaten ende maect mi alsoe aleyndech ende alsoe arm rechts als enen verwerpenen mensche die van gode niets niet en weet noch oec emmermeer weten en sal dit ghesciet mi dicke dit ongheual ende dicwile soe claeghic ouer de minne ende wijt haer al ya als si mi groote dinghe openbaert ende toent ende eer ics weet woort soe ben ic ghehoent de minne sij maect mi haestelec van gheesteleken gauen arm ende haestelec rike ende ic moets alles staen euen ghelike want ic weet mijn misual wien claghen mar minen last ende mijn armoede dat moetic allene draghen het es waer ic lie wel dats een groot deel coemt bi mijnre scout want doe mi de minne yerst haer cussen boet ende haer seluen boet siet doe wasic alsoe cuene ende alsoe stout dat ict der minnen van minnen al ontseyde trouwen dat was groot coenheyt dat ic der minnen haers selues cussen ende oec allen troest ontseyde mar het en was en ghene dorperheyt dit weet ic wel ter waerheyt mar hets wel die alre orbelecstea edelheyt datmen der minnen van minnen haers selues cussen ende allen gheesteleken troest ontseyt ya ende laet ons arm connen sijn als rike beyde in een dits der hogher minnen leen dat wij gode connen dienen op onsen cost want al eest dat wij vore in armoede ende in aleyndecheyt die wetteghe scout moeten betalen wij selent namaels al ende ghenoech meer op de minne verhalen mar alselke soudeniere dese sijn gode wel dunne ende diere in eertrike ya dien dat ghelost datse gode souden dienen sonder eyghenen wederloen aen sien ende haers selues goetghescien dese en sijn ter hoechster minnen niet gheraect ende en hebben gods noch in den gheeste niet ghesmaect want die ter hoechster ghebrukeleker minnen gods gheraken dat sijn die ghene die allen navolghenden troest gods doersien ende doersmaken wat soudense dan na wederloen haken want de minne es haers selues loen waendi dat die ghene die gode om hem seluen mint yet eyghens wederloen aensiet neen hi niet want dat sijn alle arme caytiue die om eyghenen wederloen hem seluen driuen xv capitel van ij manieren van lieden die met onrecht ouer gode claghen ende hoesi bedroghen sijn maer nu willic v voert leren ende bescriuen hoe ende in wat manieren dat men vele menschen vint die ouer gode tonrechte claghen ende en weten niet watse claghen souden noch oec watse niet claghen en souden ya des claghens ende des wederclagens siet des vindic herde vele ya beyde onder gheestelec volc ende oec onder eertssche werelec volc noch meer maer nu hebbic sunderlinghe voer oghen ghenomen ons ter leringhen vier manieren van beclaghene de twee selen sijn natuerlec wt ons seluen gheboren ende dandere twee claghen ouernatuerlec wt gode ghewortelt ende gheboren deen claghe die behoert toe grouen wtsinneghen menschen die van buten ende van binnen leuen na wise haerre grofheyt ende altemale na wise der natueren rechts als een puur beeste dander claghe die behoert toe gheesteleken goetwilleghen scinenden menschen die van buten haer groue natuere bedwinghen onder die heyleghe kerke mar van binnen leuense na wise der natueren ende na wise haers selfs mar de derde claghe die houdt haer na wise der gracien bouen natuere ende oec de vierde claghe die houdt haer bouen redene ende bouen alle wisen van ghemerke na aert der minnen nu merket dondersceyt van desen vier claghen de verclaernesse daer af op dat ghijt te recht wilt versinnen want hier nemic dyerste paertye van menschen die ouer gode tonrechte claghen ende oec de helle daer met beiaghen dat sijn alle die ghene die haer mesual of haer ongheual ende haer doghen ende haer liden dat hem toe coemt na wise der natueren den enen aldus ende oec den anderen alsoe in wat manieren dat ghesciet siet dit witense dicwile gode als hem doghen ochte ennegherande tribulacie haestelec toecoemt het si van vrienden of van maghen of van verliese van eertsschen goede of oec als hem siecheyt toe coemt aen haren eyghenen lichame soe ontdackensea gode in onverduldecheyt ende tonrechte ya ende witent gode datse haren sonden ende haerre quaetheyt witen souden dat wij dicwile groffelec in vore of oec in na mesdaen hebben ende in sonden ieghen gode dit selen wij aensien ende voer onse inwendeghe oghen trecken dat wij altoes mesdadech ende arm sondaren sijn voer de oghen gods ende dit selen wij altoes ons seluen ende onser voerledenre quaetheyt witen ende en selen nemmermeer alsoe ouer gode claghen want god en mach ons niet mesdoen tonrechte noch tonghelike want al worpe mi god voer een dootsonde inder hellen gront siet nochtan en mochtic mi van gode niet beclaghen dat hi mi ennech onrecht dade ofte doen mochte mar men vint vele wereleker menschen ya die al meest sijn van soe grouer manieren datse rechts en gheen dinc doghen noch liden en connen met verduldegher ghedoechsamheyt ter eren gods sij en hadden emmer lieuere dat sijs quijte worden ende waeromme es dit trouwen sij en willen en ghene groue lichamleke penitencie doen noch oec der heylegher kerken niet ghehoorsam sijn in doene noch in latene alsoe de heyleghe kerke ghebiedt ende verbiedt ende en willen oec dat bittere cruce ons heren ihesu cristi in haer herte niet draghen ende daeromme selense ghepinecht ende gheplaecht werden met ewegher helscher plaghen want wie of wat menschen die dat cruce ons heren ihesu cristi in sijn herte niet en dreghet met compassieleker ghedinkenessen te gode waert siet dat en mach en gheen kersten gheloeuech mensche sijn noch betalen ya ende van dien mensche soe sal hem god ewelec beclaghen omme dat hi der weerder menscheyt ons heren ihesu cristi onrecht ghedaen heeft ende hier comic op dandere paertye hoe ende in wat manieren datmen oec eenrehande gheesteleken menschen vint ende dier es oec herde veel die tonrechte ende tonghelike van gheesteleken inwendeghen dinghen claghen ouer gode ya dat hen dunct dat god hem onrecht doet omme dat hise niet en gaeft noch en visiteert met hemelschen gheesteleken inwendeghen troeste ghelikerwijs dat god andere liede troest ende visiteert siet hier omme soe murmureren selke menschen ieghen gode ende segghen dat emmer gods scout moet sijn ya datse niet alsoe heylech noch alsoe sunderlinghe vrome en werden in gheesteleken dinghen als andere liede ense nochtan alsoe groote werke werken int oghe van buten als andere liede ende wat mach hem deren ochte letten datse gode noch sijn gracie ouernatuerlec niet verreyken noch vercrighen en connen ya met al haren doene noch oec met al haren goeden werken van buten siet dit en sal menneghen eweleken mensche niet helpen noch besluten ya ten eweghen leuene met te comene want men vint selken menschen soese meer penitencien ende goede werken van buten werken soese mar te meer hellen en selen hebben ya bouen andere liede die min lichameleker penitencien doen van buten ende dit coemt toe bi menegherande saken mar ic en conste thonderste deel niet gheraken want gheesteleker menschen letsamheyt die es soe menegherande ende oec soe onghelijc ende soe subtijllec in hem verborghen datmen menneghen mensche qualec ghehelpen ochte yet gheraden mach daer toe wacharme ende voer dese mensche soe doghic nacht ende dach groote pine ende groote ontalleke weewite van herten ya soe lidic voer dese mensche die haer inwendeghe oghe ende haer inwendeghe ghesichte altemael wederboecht ende werderkeert op hem seluen hebben ya op yet dat hem van gode ghescien oft gheuallen mochte van ghewin ne of van verliese haers selues siet dese eyghene anxt ende natuerleke minne ende liefde ende oec helsche vrese die wij tot ons seluen hebben dits nu bi na al de heylecheyt die in eertrike scijnt ende es ya ende hier af coemt gheesteleken menschen princepaellec alle gheesteleke scade omme datse thaer sueken ende hem seluen meynen in allen dinghen want wie dat in enen dinghe tsijns suect ya inwaert of wtwaert siet die mensche sueket tsijns in allen dinghen meer dan hi soude want men vint vele menschen die in al haren werken ende oec in elken inkeer dien sij doen wanen te gode siet daer in suekense emmer yet thaers na wise der natueren ya ochte yet dat hem god om haers doens wille weder doen of gheuen sal ende dit sueken ende dit weder sueken die gode aldus wanen vinden om haers eyghens gheriefs wille siet dese mensche doen alse gheesteleke inwendeghe oncuyscheyt ya ende al haer werke ende al haer ghepeyse ende oec al haer ghebet ende al haer inwendeghe doen dat meshaghet ende mescoemt gode ende waeromme es dit machmen hier vraghen trouwen omme datse hem seluen in al haren werken van binnen verheffen ende behaghen wantmen vint menneghen mensche die te rechts en gheen dinc en souden connen ghedoen vrilec ter eren noch te loue gods hi en soudere hem seluen in verheffen of behaghen ende hem soude oec duncken dat hi heylech waer met sinen werken ende waeromme es dit machmen hier echter vraghen dat enen mensche dunct dat hi met sinen werken ende met sinen doen waent heylech sijn trouwen sij achten haerre werke ende haer doen soe groot dat selken dunct dat hijs meer doer gode doet dan god doer hem doet ende hieromme soe claghen ende wederclaghen dese menschen dicwile tonrechte ouer gode ya als god in haerre oeffeninghen ende in haer valsscher bedinghen niet verhoren en wilt te haren poente ende te haren gherieue van dinghen die se gheerne namen ende hebben souden siet dan dunct hen dat hem god vele onghelijcs ende groot onrecht doet omme dat hi hem niet en gheeft groote deuocie noch vele inwendechs troestelecs gheuoelens na haren wille ende ons en waer nochtan dicwile en gheen dinc quader noch onorberlekere ter zielen behoef dan dat god wrachte na onsen eyghenen wille ende na onse verkies ya alsoe ons oec en gheen dinc beter noch salechlekere sijn en mach dan dat wij ons te gronde laten onder den vrien wille gods soe dat god met ons mach doen wie ende wat hi selue wilt ende nemmermeer soe en laet ons ouer gode claghen ya dat hi ons in enneghen dinghen te luttel si of ghebreken mach na sijnsheyt in ennegher scout die god ons sculdech es van rechts weghen want god soude allen creatueren ende oec allen den ghenen die in hemelrike ende in eertrike sijn ghenoech ende oec meer dan ghenoech doen metter minster gauen sijnre gracien na dat hi ons sculdech es want god en es ons emmer niets niet sculdech dan hi ons van sijnre vrier eyghenre natuerleker goetheyt doen wilt want alle creatueren ende alle heyleghen ende oec mede alle die inghelen gods die en mochten onder hen allen niet verdienen de minste ghenade die god ye mensche gaf noch sij en mochten oec onder hen allen niet antwerden ghegheuen noch oec danckelec ghenoech sijn voer de minste ghenade die god ye mensche dede want wij en hebben noch en vermoghen niets niet van ons seluen mar de gracie gods die wij bouen natuerleke gracie ende bouen alle hemele ontfaen die wert ons ende allen creatueren inden yersten oghenblick der ontfanckelecheyt te vergheefs inghestort ende ghegheuen ende alsoe selen wij oec voertmeer te vergheefs weder gheuen ende al onse groote scout betalen die wij gode in alle manieren sculdech sijn na onse vermoghen ghelikerwijs dat ghi voert horen selt ouermids de derde claghe die wij altoes ouer ons seluen doen selen vanden ghenen die gode ouer hem seluen claghen mids haren ontbliuen ende grooter scout diesi gode sculdech sijn xvj capitel want wij sijn gode alte groote scout sculdech die wij nemmermeer inden dusenste deel weerdechlec ghenoech betalen noch verghelden en connen want wat dat wijs betalen dat moete wij op gode ende op sijn gracie hem seluen verhalen want de gracie gods doet den cost ende de minne gods draecht den last ende onse eneghe here ihesus cristus die es onse helpere ende onse middalaer in al onsen weghen ende hieromme soe hebben wijt goet doen want onse eneghe here ihesus cristus hi es onse voersprekere ende onse wtdoenre in al onsen cranken becoringhen ya telker taueernen daer wij tachter ende te cort bliuen met onsen werken want al eest dat wij onse scout niet edelec ghenoech betalen noch verghelden en connen ya weerde na weerde ghelikerwijs datmen een dinc coept ende vercoept penninc om den penninc siet alsoe en moghe wij een gheen dinc coepen noch vercoepen ieghen gode mar onse eneghe here ihesus cristus hi heeft den cost ende oec die achterstelleghe scout allene betaelt ende vergouden ya van adams tide tot den ioncsten daghe toe soe heeft cristus alle scout allene betaelt ende vergouden ya met sijnre heylegher doot des crucen sijnre menscheleker verdienten ya voer alle die ghene die in hem gheloeft hebben ende nu al noch gheloeuen ende voertmeer in hem met ghewareghen werkeleken betrouwene hopen ende gheloeuen selen maer al es dat sake dat onse eneghe here ihesus cristus den hemelschen vader der menschen scout betaelt heeft met sinen ghenoech doene na sijnsheyt nochtan wilt cristus ende het moet sijn van noede dat wij oec onse scout ghelden ende betalen in sijnre ghedinkenessen alle onse leue daghe soe moghe wij wel te recht ouer ons seluen carmen ende claghen ende weder claghen ya dat wij in allen dinghen ende in al onsen werken ende oec met al onsen doene te cort ende tonvolcomen sijn ende bliuen siet dit sal een goet mensche in hem gheuoelen ya wat werke of hoe vele goeder werke dat een mensche emmermeer doen of werken mach het si van buten soe van binnen soe hi meer ende meer goeder werke doet soe hi hem seluen daer na in lanc soe meer ende meer in allen dinghen te cort ende te cleyne sal vinden voer doghen gods ya rechts als enen mensche die in allen doeghden ende in allen dinghen ontblijft ende niets niet en doet na dat hi gheerne dade ende wel doen mochte of doen soude aldus selen wij van oetmoedegher nederheyt alle onse leuedaghe ouer ons selues cleynheyt claghen ende weder claghen ya dat wij gode noch ons seluen noch oec en ghenen mensche rechts en doen noch en sijn ghelikerwijs dat wij sculdech waren te sine ende na dat ons grootheyt der minnen eyscht ende ghebiedt der ouerster hoecheyt ende oec haren rade te leuene ya dat een mensche gode in allen dinghen enech ende al souden sijn ende dits wel thoechste ende dedelste dat de minne gods van ons hebben wilt ende eyscht dats enecheyt gods ende ghemeynheyt gods want enecheyt gods ende ghemeynheyt gods dit es dalre edelste dat god in hem seluen gheleysten ende verleysten mach ya ware in gode een dinc yet edelekere te setten of te verstane dan dat ander want weseleke inbliuende enecheyt gods ende oec weseleke wtvloeyende ghemeynheyt gods siet dits bouen al wonderlec wonder te verwonderen ya hoe dat god bouen alle ghescapene gheesten in hem seluen es een onbeweechlec ledech sijn ende een onberuerleke grondeloese goetheyt ya ende hoe oec god bander side wt ende ouervloeyt met sijnre ghemeynheyt ende met hem seluen ende met alle sinen gaven ya al hemelrike ende eertrike doer ya beyde natuerlec ende oec ouernatuerlec soe en es god hem seluen en ghenen mensche niets niet onthoudende noch ontsegghende dan allene den ghenen die sijns niet en wilt noch en begheert siet ende dits wel een wonder bouen alle wonder dat hem god na sijns selfsheyt gheeft den quaden ghelijc den goeden ende oec den helschen gheesten ghelijc den hemelschen gheesten soe heeft god met sijnre ewegher wtuloyender meldecheyt vervult hemel ende eerde ende alle creatueren ya met gracien ende met glorien na dat elc minnende gheest gods begheert ende behoeft ondersceet tusschen kennesse ende minne die hebben die groote clerke sonder leuen ende goede menschen sonder hoghe verstaen ende van dolinghen der vrier gheeste xvij capitel maer dese twee dinghe daer ic nu voer af ghesproken hebbe dat god es een enech goet bouen alle goet ende oec dat hi es een ghemeyn wtvloyende goet met alle sinen gauen siet dit soude selc quaedt mensche bat bekennen ende edelekere verstaen sonder gheuoelen dan selc goet mensche soude die nochtan alle sijn leuedaghe een heylech mensche soude sijn ende bliuen wantmen vint meneghen mensche die herde hoghe dinghe versteet van natueren ende oec meneghen grooten meester die wonderlec vele weet van boeken ende van screftueren ende men vint oec selke menschen die vele ghehoert hebben ouer mids sermoene ende predicade ende dit doet al den mensche wel verstaen ya sonder ouernatuerleke gracie dat god in hem seluen es een enech goet ende oeca ten anderen male een wtuloeyende ghemeyn goet siet dit moghen quade menschen wel verstaen ende begripen van natueren ya ouermids de veleheyt sinleker dinghe die god met ondersceyde ghescapen ende ghemaect heeft want dit es herde licht te verstane dat god es een enech goet of een enech onuersceyden wesen ende oec ten anderen male soe es dit noch lichter te verstane van natueren dat god es een wtuloeyende ghemeyn goet want der ghemeynheyt gods des es hemelrijc ende eertrijc vol wantmen pleecht dit te singhene in de heyleghe kerke dat god heeft vervult met gracien ende met glorien den ommerinc der werelt maer hoe dat god ten derden male es een weselec intreckende enech grondeloes goet sijns selfs ende alle sijnre minnender anecleuender gheeste met minnen aen minne siet des en mach en gheen mensche met verstannessen verstaen noch oec na sijnsheyt begripen in en ghenen sinne dies men ghedincken of ouerpeysen mach mar alle verstannessen die moeten daer wiken faelgieren ende ghebreken ende oec sempelec ouerliden in eenvoldech bloot bouen beelden ende bouen al menechuoldech verstaen in onuerstaen ende daer wert god met hem seluen verstaen ende gheuaen maer dits bouen al ondersceyt ende oec anderheyt daer ic een simpel eenech een bouen mi seluen met gode bin ya bouen alle navolghende ghescapenheyt gods siet daer bouen mi seluen en wetic van mi seluen niet noch daer en willic niets niet noch daer en hebbic niet noch daer en begheric niets niet want daer ben ic kinnelos ende minne los ende wille los ende gods ende mijns selfs ende oec alre dinghe los ende ledech ya alsoe ledech als ic daer was doe ic niet en was maer trouwen waer ic daer nu op desen seluen poent gods in alle manieren van oeffeninghen alsoe los ende alsoe inledech als ic daer was doe ic te male niets niet en was ya eer ic was soe en constic emmer en gheens sins nu niet gheweten noch verstaen als ic daer bin hoe ic daer was doe ic te male niets niet en was ende wat holpe mi dat ic alsoe los ende alsoe ledech stonde in gode na sijnsheyt inder yerster saken alre sake sake ghelijc dat ic ewech in gode stonde ende sta ende staen sal ya ende icker niets niet af en wiste noch nemmer meer af weten en souden soe en waer ic noch dit noch dat noch oec salech noch onsalech want dat in hem sleuen niets niet en es dat en mach noch salech noch onsalech sijn ende alsoe waer mi rechts ghesciet als of ic ware een groot here de meeste van al eertrike ya een paeus of een keyser of een coninc of een hertoghe of een graue wat holpe mi dit dat ic waer paeus of cardinael of een eertssch bisscop ya ende ic en twint van deser heerscapie en wiste noch oec nemmer meer weten en soude seker soe waer ic mi alsoe lief een swijnre als een paeus of een stalknecht als een coninc of een scapere als een keyser ya of een stroe haddic dan al soe lief te sine als ic dade here van al eertrike siet ende aldus na dese ghelike soe es oec rechts den ghenen ghesciet die daer toe comen wanen datse gods alsoe ledech willen staen ende sijn alse doe waren doese niets niet en waren ende selue god of godheyt willen of wanen sijn ende segghen oec dat haer ghescapen wesen in dat onghescapen wesen gods te male te niete vergheet dese quade vrie onvrie gheeste die dit houden ende in hem gheuoelen alselke valsche inbliuende ledecheyt sonder werc ocht sonder inwendeghe oeffeninghe van minnen siet dese quade menschen sijn vermalendijt van den eweghen monde gods want sij sijn te hans verordelt ende vermaledijt ya die ghene die selue god wanen sijn dien lieden en machmen niets niet ghehelpen noch gheraden ya alle die ghene die ye met tonghen spraken die talselker sotheyt gheraken datse wanen ende hem des van binnen dunct dat haer wesen in dat wesen gods vergaen soude ende dese valsche bedroghene menschen en willen noch van inkeer noch van wtkeer noch oec van werke noch van inwendegher oeffeninghen niet weten ya anders danse hem seluen ledechlec ende natuerlec besitten in een valsche duustere stille haers selfs ende in dier natuerleker verblinder donkerheyt ya sonder of sonder inwendeghe claerheyt gods te bekinnen soe dunct hen datse gods wesen sijn in sduuels ere ende hier omme willense alsoe bloot ende alsoe ledech sijn alse waren doese niets niet en waren ende dits puur sotheyt waer dat sake dat sijt selue merken wouden want een dinc dat in hem seluen niets niet en es dat en mach noch ledech noch onledech sijn want ghebenedijt sij mijn here ende mijn god ihesus cristus wies onderworpen knecht dat ic bin ic bekinne te rechts alle hare valsche bedroghene quaetheyt ende ic weet al wel waer mede datmen hem ghehelpen mach ende waeromme datmen hem nemmermeer niets niet ghehelpen en mach want alle die ghene die hem vrilec willen laten onder die ghemeynheyt der heylegher ende alsoe werkelec in ende wt willen keren ouermids die passie ende die heyleghe verdienten ons heren ihesu cristi ihesu cristo sit dien lieden es te hans gheholpen die in hem ende in sijn heyleghe binnenste met trouwen hopen ende gheloeuen als in haren here ende in haren god ghelikerwijs dat sente thomas die apostel gods dede want doe hi sonder twiuel doer die opene wonden ons heren ihesu cristi gheloefde dat cristus was ende es sijn here ende sijn god siet doe wert hem alle donkerheyt ende oec alle twiuellachtecheyt van ongheloeue af ghenomen ende doe en was hi voert aen nemmermeer tweeuoldech noch oec wan trouwel van ongheloeue want sijn inwendeghe gheesteleke oghe die wert hem daer claerlec op ghedaen doe hi dit gheuoelde ende sprac dat ihesus cristus was sijn here ende sijn god ende doe en dorste hi voert ane oec nemmermeer onder hem heten didimus dats tweeuoldech hoe men met onghedeylder herten doer die eenuoldeghe binnenste cristi allene mach comen ter ghewaregher kennessen gods ende hoe den goeden coc dat ghesciede xviij capitel maer seker het es nu menech didimus ende menech twivelachtech tweevoldech mensche in eertrike ya ende oec meneghe verdonkerde blinde heyleghe beyde in gheesteleken habite ende oec in wereleken scine die haer inwendeghe oghen niets niet ontploken noch opghedaen en sijn ya metter ontplokenre bloedegher siden ons heren ihesu cristi siet die menschen bliuen alle didimus dats tweuoldech die met haer inwendeghe werkeleke hande dats met haerre minnender begheerten die wonden noch die opene bloedeghe side ons heren ihesu cristi niet en hebben doerboert noch doersoghen met godleker meyninghen noch met inwendegher liefden van hemelscher ouervloedegher glorioser suetecheyt want seker ic en weet emmer niet beters noch oec en gheen salechlekere orbeleker dinc dan dat een mensche vrilec ende enechlec sijn binnenste eenvoldeghe sempele ombeweechleke oghe can scicken ende weerdechlec setten doer die open leuende gloriose side ons heren ihesu cristi ya tote in sijn redeleke binnenste godleke oghe soe dat onse blote ghesichte ons gheests ontfa dat gloriose ingheesten gods des ewech woorts ya ic seggu noch meer dat de mensche niet beters noch oec en gheen salegher dinc bekinnen noch oeffenen noch oec veruolghen en mach in en ghenen sinne dies men ghedinken mach ya in hemelrike noch oec in eertrike dan dat hi te rechte inder waerheyt verstonde ende bekinde die leuende eenvoldeghe binnenste ons heren ihesu cristi want ghi selt weten dat ic doer de wonden ende oec wt der leuender ghebenedider siden ons heren ihesu cristi siet daer wt soe hebbic alle mijn heylecheyt ende oec alle mijn leringhe der caritaten ghesoghen ende vercreghen ya omme dat ic dat oeffende dach ende nacht met soe groeten inherteleken eernste ya ende in soe woedegher minnen wasic enen langhen tijt en weet hoe menech iaer dat ic te rechts noch dach noch nacht gheslapen ya noch oec nyegherincs in mi seluen ghebliuen noch gherasten noch oec ghedueren en conste soe gheerne haddic altoes ende alle vren wt mi seluen gheweest ya ghelijc enen boghe die ghespannen steet alsoe was mijn herte invierich heet berrende met heter ghelost na de wonden ons heren ihesu cristi ya ende om alsoe te comene metter menscheyt ende ouermids de menscheyt ons heren ihesu cristi ghelikerwijs dat ic noch doe ende oec ewelec doen wille tot der godheyt ende hieromme soe seggic v noch dat ic niet beters en weet noch oec en versta wilt een mensche een vrome mensche sijn ende wer den dan dat hi hebbe een eenvoldech binnen bi bliuen der menscheyt ons heren ihesu cristi metter godheyt beyde in een maer dit moet metten gheeste bouen redene ende bouen alle wise van inwendegher oeffeninghen bescout ende ghesien werden ya tusschen die gloriose ommehelsinghe daer de vader den sone gods behelst ende beueet in een weselec ghebruken haerre driere enecheyt mar alselker menschen es cume in al eertrike ene dosine van tweluen sekerlike maer wildi talselker hoecheyt gods comen soe oeffent u vaste met grooten inwendeghen oghen eernste nacht ende dach ghelikerwijs dat ic eer seyde in dat weerde minnentleke doghen ons heren ihesu cristi ya ende neemt dat vore uwe inwendeghe oghen met alle dier verdienten diere toe behoert soe seldi v spieghelen ende beelden ende weder beelden in dat edel liden ons heren ihesu cristi ya ende huedt v voer alle dinc ende bouen alle dinc dat ghij niet en sijt als ic eer seyde didimus dats tweeuoldech want een tweeuoldech mensche die yet hem seluen suect of meynt ya groot of cleyne in sinen werken of in sinen lidene hoe lettel dats es siet die mensche en mach nemmermeer vrome werden die tsijns yet suect inwaert of uwert in eneghen dinghen ende waeromme es dit trouwen een tweeuoldech mensche die blijft altoes sinlec ende menechuoldech in sinen werken ya ghespraeyt ende ghesaeyt herwaert derwaert op yet dat sijn herte verbeelt ende vermiddelt ocht vermenechuoldecht tusschen gode ende onsen inkeer ende hieromme en mach des menschen inwendeghe redelecheyt noch oec sijn verstandeghe crachte niet verlicht noch verclaert werden metten eenvoldeghen inlichtene gods van bouene ende dat coemt altemael bi desen saken omme dat wij gode niet enech ende al en sijn daeromme en ontfa wij niet dat enech ende al in hem seluen es ya omme dat die vremde onghelijcheyt die wij gode doen daeromme es ons god weder onghelijc want de meesters spreken dat ghelikenesse ende ghelikenesse sijn sake der vereninghen ende het es waer want gaue wij al om al soe ontfinghen wij al ende verteghen wij al om al soe bleue ons al ende leden wij ons seluen ende alle ghesca pene dinghe over soe quaem god weder neder met sijnre ewegher onghescapenheyt doer alle ghescapenheyt met sijnre gracien ende met sijnre onbegripelecheyt sijnre glorie in ons want die alre hoechste enecheyt ende ghelijcheyt gods die wij ontfaen moghen ocht daer oec ennech ghescapen gheest toe comen mach dat es dat wij faelgieren ende ghebreken doer alle ghescapenheyt in onghescapenheyt ende doer alle werkeleke wise in onwisen ende doer alle ongheduur in eengheduur ende doer alle menechuoldeghe onledecheyt in een stille ledecheyt daer werke wij alle doeghde inder navolghinghen sonder persse ende sonder arbeyt daer wij ontfaen in douerste ons gheests die blote eenvoldeghe saleghe ouerforminghe gods hoe henderlec dat es hem seluen te sueken die voirt wilt ghaen in enen gheesteleken ghescouwende leuene ende hoe edele willighe armoede es xix capitel maer alle die ghene die ye scriftuere verstonden die en mochtens met boeken noch oec met redenen niet doergronden hoe dat daer altoes werke ende ledecheyt staen beyde sonder arbeyt maer men vint wel selken menschen ende dier es herde vele al isser min dan goet es ya die vanden werke weten yet mar vander ledegher ouercomender satheyt gods daer af en wetense niets niet ende dese toecomende menschen hebbic vernomen die bliuen alle te cort ende tonvolcomen want die bouen sijns selfsheyt noch oec bouen redene noch bouen wise niet en gheet noch en versteet siet dats die ghene die van gode luttel of niets niet en weet want condi in v seluen ghebliuen ende ghedueren soe en weet ic seker niets niet of v van gode yet es ghesciet want onse here die sprac selue daer dijn scat es daer es dijn herte ende dat es seker god ende waer want wat dat de mensche bouen alle dinc met ghebrukelekere anecleuender minnen beseten heeft eest god eest creatuere siet derwaert es sijn herte ende sijn begheerte ende sijn ziele dach ende nacht altoes met inwendegher gheesteleker liefden toe gheneyght ya omme daer te sijn daer de mensche mint siet daer waer hi gheerne altoes bi ende na bouen alle dinc ya ende hier ane soe mach een yeghewelc mensche hem seluen proeuen ende merken ochte hi gode mint ya ochte weder dat sijn minne es natuerlec ochte ouernatuerlec wt gode ghewortelt ende ghe boren want es dat sake dat de mensche hem seluen of ennech dinc alsoe sere met herten mint dat eertssche ende verganclec es soe dat gods minne verwinne ende verweghe siet soe en mach die mensche nemmer meer ghewareghen pays noch inwendeghen vrede van herten hebben want wie dat hem seluen of ennech dinc alsoe onordelec mint dat hi eyndelec ende eyghelec bouen alle dinc omme gode niet en mint siet die mensche en mach emmer en ghenen ghewareghen inwendeghen vrede van herten noch van ghesaetter consciencien hebben want natuerleke minne ende eyghene wederboechde liefde ons selfs siet die minne ontvrijt ende ontrust den mensche in lanc soe meer ende hieromme soe seggic dat een mensche moet alle natuerleke minne ende verkeerde eyghene ongheordineerde liefde sijns selfs doot ende te niete moet minnen ya sal ons de minne gods verheffen ende ouerdraghen bouen ons seluen in gods minne siet hier toe en moghen wij emmer niet en bat noch eygheleker toe gheraken wille wij alle natuerleke minne doot ende te niete minnen dan dat wij puur arm ende aleyndech werden van gheeste want onse here ihesus cristus die sprac selue alsoe ghescreuen steet in dewangielie datse salech sijn die arme van gheeste want dat hemelrike es haer nu merct seker es dat sake dat dat hemelrike der armere des gheests es alst oec seker inder waerheyt es soe eest emmer goet ende oec een verweent leuen ouer leuen arm van gheeste te sine nu wat salic hier voert af moghen spreken van desen vri willeghen inwendeghen armoede des gheests ya hoe ende in wat manieren dat alle menschen emmer yet arm van gheeste ende van verteghenen wille moeten sijn ya deen min ende dander meer mar doch soe moeten alle menschen ghelatens willen ende arm van willen sijn ofte sij en comen nemmermeer in dat rike gods van vij graden der willegher armoede xx capitel maer nu seldi weten dat ic vinde vij manieren ochte vij inwendeghe opgaende grade van armoeden ochte van heyleghen gheesteleken leuene ya die alle dienen ende navolghen selen der hoechster inwendegher armoede des gheests daer onse here af sprac dierste maniere es dat alle menschen alsoe haers selfs vertien moeten datse noch nu noch nemmermeer ya doot sonde doen en willen ya omme steruen noch om leuen noch oec en gheen dinc dat ieghen dere gods gaen mochte ende soude ende oec meer sal de mensche de sonde der quaetheyt ya van dootleken sonden laten te loue ende ter eren gods dan om sijn ghewin of om sijn verlies ya of om yet dat hem emmermeer daer af ghescien of gheuallen mochte ende dan gheet de sonde inden mensche te male te niete ende alsoe vercrijcht de mensche voert ane eenrehande sekerheyt of enen voersmaec des ewechs leuens ende hier na soe volghet ons dandere wise des armoeds dat es wanneer dat de mensche heeft een vast ontwiuelachtech ghetrouwen dat hem god ouermids sijn ontfarmhertecheyt alle sijn sonden verlaten ende vergheuen heeft siet dan sal hem de mensche tehans gheheellec laten totter doot toe onder die ghemeynheyt der heylegher kerken ya in vastene ende in vierne ende in doene ende in latene alle dat de heyleghe kerke verbiedt ende ghebiedt de derde wise des armoeds es dit wanneer dat een mensche gheuoelt dat god sijns ontfarmt heeft siet dan sal hi oec alre menschen armoede voert ontfarmen ya beyde lijflec armoede ende gheestelec armoede op dat onse caritate vloeye van buten ende van binnen in openbaeren kinnessen der meldecheyt gods in ons maer de vierde wise des armoeds es dat wij totter doot toe bescreyen ende bewenen selen cristus groofste sinleke armoede want sijn binnenste lidelec armoede dats ons noch in desen grade te subtijl verborghen want ons heren ihesus cristus binnenste armoede dat bekinnen letter goeds menschen die nu in eertrike sijn want cristus eneghe liden noch oec sijn binnenste arm ghemuede dat en mach nyemen bekinnen hi en si ouer gheset bouen beelden in een godscouwende leuen maer wij willen noch meer derwaert neken ouermids de vijfte maniere des armoeds ende dese wise hoert sonderlinghe ons gheesteleken menschen toe dat es dat wij vriwillechlec versmaden ende te rugghe setten selen alle eertssche vergancleke dinghe siet daer met en soude een innech gheestelec mensche en ghenen commer van herten hebben met rechte mar alle eertssche dinghe en soude hi anders niet rekenen noch achten in sijn herte dan als een onsuuer mes onder sijn voete ende hier wt soe ontsprinct ons de seste maniere des armoeds want het en es niet ghenoech ende oec eest een herde cleyn dinc dat een mensche versmaden can alle eertssche dinghe die buten ons sijn want dat es alte male buten buucs ende buten rebben mar dit settic vele meerre ende oec vele edelekere dat een mensche hem seluen van binnen te gronde drucken ende versmaden can onder den vrien wille gods ende oec onder alle creatueren ya dat de mensche van hem seluen niets niet houden en sal ya niet te meer dan of hi waer een verworpen onweerdech hont ya of een stinckende corre siet alsoe sal de mensche op hem seluen stincken ouermids gront oetmoedecheyt voer doghen gods want een mensche die ouermids gront oetmoedecheyt hem seluen versien ende te niete veronweerden can die mensche es gode alre werdste want in dien sueten oetmoedeghen roeke soe rast seker die heyleghe gheest ende daeromme soe comic hier op de seuenste maniere des armoeds want het en es oec niet volcomelec ghenoech dat een mensche hem seluen drucken ende versmaden can mar dit settic hondertdusentech werf meerre ende hoghere bouen al dat een mensche vriwillechlec van binnen liden ende ghedoghen mach sonder wederwille ende sonder ennech ansel dattene een ander mensche verdrucke ende versmade onweerdelec ende tonrechte ende dat hi dies ghelijc ende ghesaedt ende te vreden sta van binnen ya in allen sinnen onbeweecht soe dattene en gheen dinc noch oec en gheen toren noch vreemt onghelijc beelde beweghen noch ontsetten en mach noch ontvoeghen en can vanden inwendeghen godleken vrede die god in hem seluen es siet ende dan heeft de mensche te male yerst natuerleke minne sijns selfs verwonnen ende ghedoodt ende te niete ghemint ya als de mensche dit in hem gheuoelt ende hi hier in ghewortelt ende ghewesent es dat hi en gheen dinc ya wat datmen hem mesdoet of mesdoen mach dat hi dies nemmermeer wreken noch anden en wilt noch en mach noch oec en can ya alsoe vele als een cleyn sempsadeken groot es ya al waer nochtan dat sake dat hijs alsoe wel de macht hadde te wrekene sonder sijn scade als god selue doet siet ende aldus werdt een mensche bekinnende ende hem seluen oeffende in dat eneghe liden ons heren ihesu cristi ya alse wij die dinghe vrilec liden ende ghedoghen connen sonder ansel ende sonder ennech beclaghen die onse eneghe here ihesus cristus voerleden ende ghedoecht heeft menneghe versmadeghe persecucie in eertrike onder die quade valsche ioden om onsen wille hoe ghene goede werke verdienleke moghen sijn dan doir onsen here ihesu christo ende van der menscheleker edelheyt dair hoir die godheyt te vernedert heeft xxi capitulum ghi selt oec voert weten dat al dat liden ende oec alle die armoede die ye was ende es ende oec emmermeer sal sijn ende werden siet dit moet al te male toe gheeyghent ende gheestelec toe gheuoecht sijn ya tot den eneghen inneghen lidenen ons heren ihesu cristi ya of anders en mach onse doghen noch oec onse liden noch onse armoede nemmermeer den hemelschen vader ghenueghen noch behaghen ouer natuerlec es dat sake dat wijt den hemelschen vader niet en offeren ouermids dat eneghe inneghe liden ons heren ihesu cristi want alle dat liden ende alle dat doghen ende oec alle die goede menechuoldeghe werke die de mensche vriwillechlec werct eest van buten soe van binnen inden name ons liefs heren ihesu christi siet ende merct dat neemt ihesus cristus te hans wt onsen inwendeghen werkeleken handen dats wt onser minnen ende wt onser begheerten ende wt onser ontwevoudegher meyninghen te gode soe offert cristus altoes sonder onderlaet des gherechts menschen inwendeghen werken ende alle sijn weldaet soe presenteert hi den hemelschen vader voer dat gloriose anschijn sijnre heylegher ieghenwoerdecheyt want al es dat sake dat wij menechuoldech bliuen ende oec dicwile seer verladen ende ghemiddelt werden in onsen werkeleken opganghe te gode siet nochtan soe neemt ihesus cristus in elken oghenblicke onse goede werke in sijnre innecheyt ende in sijnre eenvoldegher enecheyt ende offertse voert vriwillechlec sonder middel den hemelschen vader omme voer ons ghenoech te doen ende ons te helpene in al onsen crancken weghen daer wij te cort ende tonvolcomen souden bliuen met onsen werken der gracien ende met onsen inwendeghen doe ne ya te rechts in allen sinnen beyde van buten ende van binnen ghebrekende want al dat liden ende oec al dat doghen ende al die armoede ende al die penitencie ende al die studeringhe ende al die leringhe ende al die heyleghe screft ende al die martelie ende al die wtstortinghe des bloets noch oec die minne van alder herten noch oec van al onser zielen noch van al onser ghedachten ya noch oec alle die goede werke die ye ghewracht of verstaen worden ya of oec emmermeer ghewracht selen werden siet dit en ware al gader niet ya of men dan niets niet weerdech noch oec loenlec ten eweghen leuene ya en daedt allene dat vriwilleghe edel liden noch oec die heyleghe verdiente ons heren ihesu cristi want met sijnre edelre glorioser heylegher doot soe heeft ons cristus die sone gods dat eweghe paradijs ontsloten ya ende heeft oec enen onvergancleken pays ende enen eweghen vrede ghemaect tusschen sinen hemelschen vader ende menscheleke natuere want menscheleke natuere die heeft menscheleke natuere verloest ende ghequijdt vander ewegher doot ende si heeftse oec verhauen bouen alle hemele ende oec mede bouen alle core der inghelen soe heeft menscheleke natuere menscheleke natuere te male verhauen ya tot in dien alre hoechsten troen der glorien gods ende dits altemale te verstaen ouermids die eneghe menscheleke natuere ons heren ihesu cristi want cristus eneghe menscheleke natuere die es enechlec verhauen ende ouergheset bouen alle ghetale der hemele want ghi selt oec dit weten dat alre creatueren natuere ya die in eertrike sijn siet dats altemale ene menscheleke natuere ende een bloet ende een vleessche in dien dat natuere natuere es ya nu prueft ende merct want dese selue eneghe menscheleke natuere siet dese nam de sone gods dat eweghe woort eenvoldeleke ende oec enechlec in marien lichame ane ya onghedeylt ende onverscheiden soe es dat eweghe woort worden vleesch ende bloet ende aldus soe sprect oec de euangelie verbum caro factum est want de godheyt die en nam haer niets niet ane desen mensche ochte dien in ennegher sunderlingher wijs met onderscheide maer god es worden een eneghe sempelike menscheleke natuere ya alre creatueren natuere ende hier omme soe en machmen oec niet eyghelec spreken dat god desen mensche heeft aen ghenomen ochte dien in ennegher sunderlingher wijs mar god heeft menscheleke natuere temale aen ghenomen ya van den beghinne der werlta toten eynde der werelt ya niet allene en heeft god menscheleke natuere aen ghenomen maer god es alsoe ghewaerlec mensche worden alse hy ghewaerlec god ende godheyt bleuen es want alsoe proper ende alsoe eyghen es den sone gods onsen eneghen here ihesus cristus sijn menscheleke natuere alse der godheyt proper ende eyghen es haer eneghe godleke natuere ya siet ende alsoe gheheellec ende alsoe enechlec als ic v gheseghet hebbe dat die godlike eneghe natuere menscheleke natuere met alheyt haers selfs ghesocht ende vonden heeft ya van wt hemelrike tot in eertrike so heeft god menscheleke natuere ghesocht van den alre hoechsten tot in dalre nederste in deser alleyndegher sterffeliker werelt ya met alheyt sijnre gratien ende met alheyt sijnre onbegripelecheyt sijnre glorien ende oec met alle dien hemelschen goede dat god in hem seluen es ende gheleysten ende verleysten conste siet dit heeft die godheyt altemale gheheellechlec ende alderb menscheyt ons heren ihesu cristi onsen lieuen brueder ghegheuen want die sone gods hy es ons bloet ende ons vleesch ya ende oec onse eyghene natuere worden want die godheyt die heeft haer seluen alsoe verniedt ende ghenedert tot der menscheyt cristi dat se haer seluen niets niet eyghens onthouden noch verborghen en heeft ya alsoe vele als een cleyn sempsadeken groot es mar si heeft der werder menscheit ons heren ihesu al ghegheuen ya ende hier soe en nemic niets niet wt also dat ihesus cristus die behoudere der werltc es een ouerste here alder godheyt ende oec een aelmachtech gheweldech coninc der glorien gods ya ic seggu noech meer dat haer die godheyt niet allene en heeft verniedt totder menscheit maer god es selue mensche worden ende een arme eerde ende oec een asche omme des menschen wille ya ende heeft eens knechts forme aen ghenomen alsoe oec sente pauwels sprect ende heeft hem te male verniedt ende vernedert tot in die doot toe des crucen siet ende aldus es die een gheboer ne sone gods ihesus cristus neder ghedaelt onder alle menschen want dat alre oetmoechste werc dat god ye ghewrachte dat was dat hi hem seluen alsoe te male verniete ende vernederde dat hy mensche wert ende werden woude ya en quam van den alre hoechsten tot in alre nederste dal der eerden dat was in dat suete gloriose grontoetmodighe herte der edelre maghet sente marien onser lieuer vrouwen siet die edele gratiose hemelsche delle marien gront oetmoedecheit die behaechde gode soe ouer wel bouen alle dinc ende bouen alle doechde ya dat god daer inne meerre oetmoedecheyt ende meer wonderlecs wonders ende oec verborgheleker heeft ghewraecht allene op een cleyn stat in marien lichame dan hi doet in allen den dinghen te samen die god ye ghesciep ya in hemel of in eerde siet dit en es rechte al gader niets niet te verwonderen ieghen dat verborghene heymeleke onsienleke wonder dat god in marien allene ghewraecht heeft ya dat dat eweghe woort god selue es ghemaect vleesch ende bloot dit was ende es seggic noch dat verborghenste wonder ende meeste werc ende oec die alre meeste oetmoedecheyt die god ye ghewrachte of oec emmermeer werken sal dat was dat haer die godheyt daer toe gaf ende verniette ende vernederde haer seluen dat god mensche werden woude ya dat god dat van sijnre eyghenre grondeloser godheyt ghewerdechde sonder bedwanc siet dese grondelose oetmoedechyeta en mach nyemen verdiepen noch met verstannesse begripen noch met en gheenre subtijlheyt van inwendighen sinne bevinden noch oec met en gheenre subtijlheit van boeken noch met clergien en selen wijsb ons niets niet onderwinden te begripene noch daer na yet te grondeerne hoe ende in wat manieren dat god es mensche worden want dat onthoecht alre redeleker const ya ende oec mede allen ghescapenen minnenden gheesten die in hemelrike ende in eertrike sijn maer allene dat wijs vriwillichlec gheloeuen ouermids werkeleke minne in onsen eneghen here ihesum cristum dat maect ons heylech ende salech dat wij dies gheloeuen sonder enneghen twiuel dat ihesus cristus ghewarech god ende ghewarech mensche es ya ende hijromme soe es te rechts nacht ende dach al mijn werc ende al myn gheestelec arbeyt ende al mijn inwendeghe oeffeninghe ya ende oec al mijn leringhe ende al mijn eernstachtecheyt es daer omme princepaellec dat ic alle menschen dies noet hebben ende behoeuen conste doen gheloeuen ende met trouwen hopende in onsen eneghen here ihesum cristum want ouermids ghemeyne kersten gheloeue soe soude wij vaste voert inwaert na die godheyt crighen ende hier omme soe en rastic noch dach noch nacht in deser werelt maer dits mijn alre liefste raeste dat ic alle toe comende menschen mochte ghecrighen ende ghebringhen in die leuende binnenste ons heren ihesu cristi ya lieue ihesus cristus ende ic en meyne anders niet dan v want ic weet dat seker wale sonder enneghe twiuel dat ghi sijt mijn here ende mijn god ende ic soude oec seker voer waer gheseghet lieuere ende eer vwer godheyt deruen ya eer ic uwer werder menscheyt ennech onrecht dade dat ic die enneghen tijt of oec enneghe wile soude willen vergheten ochte verrokelosen te oeffenen dies en moechtic emmer niets niet omme steruen noch om leuen maer dat wij metter glorioser menscheyt ende oec ouermids die menscheyt onses heren ihesu cristi alle ghescapenne dinghe doer ende ouerliden ende alsoe van nws ende van nws alle vren ghesaecht ende vereneghet werden ouermids dat in gheesten gods tot der godheyt siet hier met soe come wij ter hoechster heylecheyt ende oec ter smakender wijsheyt gods ya die ons gode hem seluen ende alle godleke waerheyt doet bekinnen bouen redene ende bouen wise ende bouen alle inwendech beeldelec ghemerc in eenen bloten weseleken aenscouwene godes daer wij met in gaen ouermids drieheyt in enecheyt ende hier en bevoelt die mensche rechts anders niets niet in sinen geeste dan een sempele stille ledeghe onbeweechleke raeste gods ende oec een vrie ouercomende blootheyt bouen alle werc ende anderheyt ende onderscheyt soe sij wij daer verhauen bouen ons seluen ya also oec die hoghe mijn here sente pauwels die hoechste apostel gods seghet een geest ende een salecheyt ende oec een weselec enech een god met gode ya alsoe weseleken eneghen een alse god ende godheyt in haer seluen eenvoldech ende een sempel enech een es syns selues ghebrukende bouen alle ghescapene gheeste ende dit es sonder twiuel thoechste ende dmeeste dats pure verhauene vrie minne selue sijn in eenen gheeste gods want alle die ghene die met blooter verhauenre eenvoldegher minne gods in dat weseleke eneghe poent gods gheraken dat sijn die ghene die al dat in hemelrike ende oec in eertrike es doer smaken want daer sijn alle dinghe volbracht in een ya poent in poent ende daer es de eneghe stille minne gods daer alle minnende gheeste met haerre werkeleker na volghender minne in loepen ende weder loepen hongherech ende sat met koerten inkeren ende gode met allen crachten ende eeren dat es dleuen der heyleghen daer bouen altoes werken ende raesten god huede ons voert van vremden gasten in den name ons heren ihesu cristi daer wij alle dinghe in vermoghen dies ons noot es amen amen hier eyndt seuenste boec 