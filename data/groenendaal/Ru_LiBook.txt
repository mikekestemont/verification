dat boecsken der verclaringhe of vander hoechster waerheit of van hoeghen scouwen of samuel die prophete samuel die beweende den coninc saulle nochtan dat hi wel wiste dattene god versmaet ende verworpen hadde hem ende sijn oer coninc te sine in israel dat was omme sine hoverde ende ommedat hi onghehoorsam was gode ende den selven prophete van gods weghen men leest oec inder evangelien dat de jongheren ons heren onse here baden voer dat heidene wijf van chanaan dat hise liete dat es dat hi hare al dat dade dat si begherde want si riep na hem alsoe maghic nu segghen dat wij wel beweenen moghen selke bedroghene menschen dien dunct dat si coninghe sijn in israel want hen dunct dat si verheven sijn boven allen andere goede menschen in eene hoghe scouwende leven nochtan sijn si hoverdech ende willens ende wetens onghehoorsam gode ende der wet ende der heiligher kercken ende allen doechden ende ghelijckerwijs dat de coninc saul scoerde den mantel des propheten samuels alsoe pynen si hen te scoerne eenicheit kersten gheloefs ede alle warachtighe leeringhe ende doechsam leven die hierin bliven si werden ghesceden ende aveghedeilt van den rijcke eewichs scouwens ghelijkerwijs dat saul was vanden rijcke van israel maer dat oetmoedeghe wijfken van chanaan al was si heiden ende vremde si gheloefde ende hoepte in gode ende si belijdde ende bekinde haer cleynheit vore cristume ende vore sine apostele ende daeromme ontfinc si gracie ende ghesonde ende al dat si begherde want den oetmoedeghen verheft god ende vervultene met allen doechden ende den hoverdeghen wedersteet god ende die blivet idel van allen goede selke van mijnen vrienden begheren ende hebben my ghebeden dat ic met corten woorden toenen ende verclaren soude na mijn vermogen de naeste ende de claerste waerheit die ic versta ende ghevoele van al der hoochster leeren die ic ghescreven hebbe opdat mijnre woorden niemen vererghert en werde maer yeghewelc ghebetert ende dit willec gherne doen ic wille de oetmoedeghe die de doechde ende de waerheit minnen met der hulpen gods leeren ende verclaren ende met denselven woorden salic de valsche hoverdeghe van binnen ontsaten ende verdonckeren want mijne woorde selen hen contrarie vallen ende onghelijc ende dat en mach de hoverdeghe niet gheliden hi en werts altoes gheerghert siet ic hebbe aldus gheseghet dat de scouwende minnere gods met gode vereenecht es overmids middel ende oec sonder middel ende ten derden male sonder differentie ocht ondersceet ende dit vindic in natueren ende in gracien ende oec inder glorien ic hebbe voert gheseghet dat engheene creatuere en mach soe heilich werden noch sijn dat si hare ghescapenheit verliese ende god werde noch oec de ziele ons heren jhesu cristi die sal eewelijc creatuere bliven ende een ander van gode nochtan moeten wij alle boven onsselven in gode verheven sijn ende een gheest met gode in minnen sele wij salich sijn ende hieromme merct mijne woorden ende mijne meninghe ende verstaet my wel rechte welc de wise ende de opganc si onsen eewigher salicheit in den eersten sprekic aldus dat alle goede menschen met gode verenecht sijn overmids middel dit middel dat es de gracie gods ende de sacramente der heiligher kercken ende godlijcke doechde ghelove hope ende minne ende een doechsam leven na de ghebode gods ende hiertoe behoort een sterven der zonden ende der werelt ende alle ongheordender lost der natueren ende hiermede bliven wij gheenicht der heiligher kercken dat es allen goeden menschen ende met denselven sijn wij gode ghehoorsam ende eenswillen met hem ghelijckerwijs dat een goet convent gheenicht es met sinen prelate ende sonder dese eeninghe en mach niemen gode behaghen noch behouden bliven die dese eeninghe met desen middele behout tot in dat inde sijns levens hi es deghene daer cristus af sprect in sinte jans evangelie tot sinen hemelschen vader vader ic wille waer ic ben dat daer mijn dienaer sy opdat hi sien moghe die claerheit die du my ghegheven hebs ende op eene ander stat sprect hi dat sine dienaren selen sitten ter weerscap dat es in rijcheit ende in volheit haerre doeghde die si ghewracht hebben ende hi sal vore hen liden ende sal hen dienen met sijnre glorien die hi verdient hevet die sal hi meldelijc schincken ende openbaren allen gheminden ende elken sunderlinghe men ende meer na dat hijs werdich es ende verstaen mach hoocheit sijnder glorien ende sijnder eeren die hi selve alleene verdient hevet met sinen levene ende met sijnder doot aldus selen alle heilighen eewelijc sijn by cristo ende yeghewelc in sire ordenen ende inden staet sijnder glorien die hi verdient hevet met sinen werken overmids de hulpe gods ende cristus na sire menscheit die sal sijn boven alle heilighen ende boven alle inghele alse een prince alre glorien ende alre eeren die sire menscheit allene toebehoort boven alle creatueren siet aldus moechdi merken dat wij met gode vereenicht sijn overmids middel beide hier inder gracien ende oec in der glorien ende in desen middel es groot onderscheet ende anderheit beide van levene ende van loene ghelijckerwijs alse ic u gheseghet hebbe ende dit verstont sinte pauwels wel doe hi sprac dat hi begherde ontbonden te sine vanden lichame ende met cristo te sine maer hi en sprac niet dat hi cristus woude sijn selve ochte god alse nu selke onghelovighe verkeerde menschen die segghen si en hebben enghenen god maer si zijn alsoe haers selves ghestorven ende met gode gheenicht dat si god worden sijn siet dese menschen sijn overmids eenvuldeghe sempelheit ende natuerlijcke gheneychtheit ghekeert in bloetheit haers wesens alsoe dat hen dunct dat dat eewelijcke leven anders niet sijn en sal dan een istich salich wesen sonder onderscheet van ordenen van heilighen oft van loene ja ende selke sijn alsoe verdwaest dat si segghen dat de persone inder godheit vergaen selen ende dat daer anders niet bliven en sal inder eewicheit dan die weselijcke substancie der godheit ende dat alle zalighe gheeste met gode alsoe eenvuldich ghekeert selen sijn in die weselijcke zalicheit dat daerbuten niet en bliven en sal noch willen noch werken noch kinnisse met ondersceede tot eenigher creatueren siet dese menschen sijn verdoelt in eene ledighe verblende sempelheit haers eyghens wesens ende willen salich sijn in bloeter natueren want si sijn alsoe eenvuldich ende alsoe ledichlijc gheenicht den bloten wesene harer zielen ende den inwesene gods in hen dat si en hebben noch ernst noch toevoeghen te gode van buten noch van binnen want in dat hoochste daer si in ghekeert sijn en ghevoelen si niet dan sempelheit haers wesens hanghende in gods wesen ende die eenvuldighe sempelheit die si besitten houden si vore god ommedat si daer natuerlijcke raste in vinden ende hieromme dunct hen datsi selve god sijn in den gronde harer eenvuldicheit want hen ghebrect ghewarich ghelove hope ende minne ende overmids die bloete ledicheit die sy ghevoelen ende besitten soe segghen si dat si sijn kinneloes ende minneloes ende doechden quite ende hieromme pynen si hen te levene sonder conziencie wat quade dat si doen ende si zijn onghehorsam alle den sacramenten ende allen doechden ende alre oefeninghen der heiligher kercken want hen dunct dats hen gheenen noot en es want na haren wane sijn si alles overcomen maer onvolcomenen menschen dien eest noot dat segghen si ende selke sijn in deser sempelheit alsoe verstoct ende verout dat si alsoe ledich sijn ende alsoe onachtsam alle der werke die god ye ghewrachte ende alle der screftuere als ocht nie letter ghescreven en hadde gheweest want hen dunct dat si dat vonden ende beseten hebben daer alle de screftuere omme ghemaect es ende dat es de blende weselijcke raste die si ghevoelen nochtan hebben si gode verloren ende alle die weghe die daertoe leiden mochten want si en hebben niet meer innicheiden noch devocien noch heiligher oefeninghen dan eene doede beeste nochtan gaen si some ten sacramente ende spreken bywilen ute der screftueren opdat si hem te bat veisen ende decken moghen ende si nemen gherne sommeghe welde woorde der screftueren die si valschelijc verkeren moghen na haren sen opdat si andere eenvuldeghen menschen behaghen mochten ende trecken in valsce ledicheit die si ghevoelen siet desen lieden dunct dat si wisere ende subtijlre sijn dan eenighe andere menschen nochtan sijn si die plomste ende ruydste die nu leven want dat heidene ende joden ende quade kerstene gheleerde ende ongheleerde overmids natuerlijcke redene venden ende verstaen daertoe en willen noch en connen dese elendeghe menschen niet comen ghi mocht u seghenen vore den duvel maer behoedt u met groten eernste vore dese verkeerde menschen ende mercse nauwe in haren woorden ende in haren werken want si willen leeren ende van niemene geleert sijn sy willen berespen ende van niemene berespt sijn ghebieden ende niemene ghehoorsam sijn sy willen drucken andere menschen ende van niemene ghedruct sijn sy willen segghen dat si willen ende van niemene wederstaen sijn si sijn eyghenswillen ende niemene onderdaen ende dat achten si gheestelijcke vryheit sy oefenen vriheit des vleeschs want si gheven den lichame dies hem ghelust ende dat achten si vryheit der natueren sy hebben hen gheenicht in eene blinde donckere ledicheit haers eyghens wesens ende daer dunct hen dat si met gode een sijn ende houden dat voer hare eewighe salicheit ende daer sijn sy in ghekeert ende hebent beseten met eyghenen wille ende met natuerlijcker gheneychtheit ende hieromme dunct hen dat si sijn boven de wet ende boven de ghebode gods ende der heiligher kercken want boven die weselijcke raste die si besitten en ghevoelen si god noch anderheit want dat goldlijcke licht en hevet hem niet vertoent in hare demsterheit ende dat es daeromme si en hebbent niet ghesocht met werkelijcker minnen noch met overnatuerlijcker vryheit ende hieromme sijn si der waerheit ontvallen ende allen doechden in eene verkeerde onghelijcheit want si setten daerin de hoochste heilicheit dat de mensce in alrewijs sijnre natueren volghe ende ombedwonghen si alsoe dat hi inwoenen moghe met gheneichden gheest in ledicheit ende uutkeren na lost des lives in elcker beweghinghen ende den vleesche ghenoech doe opdat hi haestelijc des beelds ontcommert werde ende onghehindert weder inkere in die bloete ledicheit sijns gheests siet dit es eene helsche vrocht die wast uut haren onghelove daer dat onghelove met ghevoedt werdt tot in die eewighe doot want alse die tijt comt dat hare natuere verladen wert met bitteren wee ende met anxste der doot dan werden si verbeelt ende ontsaet ende verveert van binnen ende verliesen haren ledighen inkeer in rasten ende vallen in meshopen alsoe datse niemen ghetroesten en can ende sterven alse rasende honde ende haer ledicheit en antwort gheen loen ende die quande werke ghewracht hebben ende daerin sterven behoren ten eewighen viere spreect onse gelove ic hebbe u dat quade geseecht bi den goeden opdat ghy dat goede te badt verstaen moecht ende vanden quaden behoedt wert dese liede seldi scouwen ende vlien alse uwer zielen dootviande hoe heilich si scinen in wisen in woorden in abite ochte in ghelate want si sijn des duvels boden ende de scadelijcste die nu leven onder sempele ongheleefde goetwillighe menschen dit latic al ghewerden ic wille weder keeren te mijnder materien daer ic op begonste ghi weet wel dat ic vore gheseghet hebbe dat alle heilighen ende alle goede menschen met gode vereenicht sijn overmids middel nu willic u voert segghen hoe si alle met gode gheeenicht sijn sonder middel maer diere es luttel in desen levene die daertoe hebbelijc sijn ende ghenoech verclaert dat si dat ghevoelen ende verstaen moghen ende hieromme die dese drie eeninghen daer ic af spreeke in hem bevinden ende ghevoelen sal hi moet god leven met gheheelheit ende alheit sijnsselfs alsoe dat hi der gracien ende den beweghene gods ghenoech si ende ghevolchsam si in allen doechden ende in alre inwindigher oefeninghen ende overmids minne moet hi verhaven werden ende sterven in gode sijnsselfs ende alle sire werke alsoe dat hi wike met allen sinen crachten ende ghedoeghe die overforminghe der ombegripelijcker waerheit die god selve es ende aldus moet hi levende uutgaen in doechden ende stervende ingaen in gode ende in desen tween gheleghet sijn volcomen leven ende dese twee sijn in hem tegadere ghevoecht alse materie ende forme alse ziele ende lichaem ende ommedat hi hem hierin oefent soe is hi claer van verstane ende rijcke ende overvloedich van ghevoelne want hi es te gode ghevoecht met opgherechten crachten met rechter meyninghen met herteliker begherten met onghepayder ghelost met levenden eernste sijns gheests ende sijnder natueren ende ommedat hi hen aldus houdt ende oefent vore die jeghenwoordicheit gods soe werdt minne sijns gheweldich in alre wijs hoe dat sine beweecht hi es altoes wassende in minnen ende in allen doechden ende minne beweecht altoes na orbore ende na heblijcheit yeghewelcs menschen dat orborlijcste beweghen dat dese mensche ghevoelen mach ende daer hi hebbelijk toe es dat es hemelsche ghesonde ende helsche quale ende desen tween antwerden met ghelijcken werken die daertoe behoren hemelsche ghesonde verheft den mensche boven alle dinc in een vry vermoghen gode te lovene ende te minnene na alre wijs dat sine herte ende sine ziele begheert hierna comt die helsche quale ende sedt den mensche neder in eene ellende ende in een darven alles smaecs ende alles troosts die hi ie ghevoelde in deser elenden soe vertoent hare die ghesonde biwilen ende gheeft hope die niemen versegghen en mach ende dan valt hi weder in onthopen die niemen ghetroesten en can wanneer dat de mensche gode in hem ghevoelt met rijcker volre ghenaden dat heetic hemelsche ghesonde want dan es de mensche wijs ende claer van verstane utevloeyende rijcke van hemelscher leren heet ende melde in karitaten overvloedich ende droncken van vrouden ende van ghevoelen starc coene ende ghenendich in allen dinghen die hij weet dat gode behaghen ende desghelijcke sonder ghetal dat sy alleene weten moghen dies ghevoelen maer wanneer dat de waghescale der minnen nedersleet ende hem god verberghet met al sijnre ghenaden dan valt de mensche weder in mestrooste ende in qualen ende in eene donckere elende als ochte hi nemmermeer vercoeveren en soude ende dan en ghevoelt hi hem anders niet dan een arm sondare die van gode luttel weet ochte niet alle troost die creatueren gheven moghen dat es hem een verdriet smaec ende troost van gode dies en wert hem niet ende hiertoe spreect sijnsselfs redelijcheit in hem waer es nu dijn god waer es dy ontbleven al dat du van gode ie ghevoeles dan sijn sine tranen sine spijse dach enden nacht ghelijckerwijs dat die prophete seecht sal nu de mensche deser qualen ghenesen soe moet hi aensien ende ghevoelen dat hi sijnsselfs niet en es maer gods ende hieromme moet hij sijnsselfs willen vertyen inden vryen wille gods ende laten gode ghewerden met den sinen in tijt ende in eewicheit can hi dit ghedoen sonder bedructheit van herten met vryen gheeste al tehant wert hi ghesont ende voert den hemel inde helle ende de helle inden hemel want hoe die waghe der minnen op ochte nedergheet altoes weghet hi effene ende ghelijc want wat de minne gheven ocht nemen wilt daerin vindt hi vrede die sijnsselfs verloochent ende gode mint want sijn gheest blivet vry ende ombeweecht die in doghene sonder wederwille leeft ende hi es heblijc onghemiddelder eenicheit met gode te ghevoelne want die eenecheit die overmids middel es die hevet hi beseten in rijcheiden van doechden ende hieromme want hi eendrachtich ende eenswillen met gode es soe ghevoelt hi gode in hem met volheiden sijnder ghenaden alse eene levende ghesonde alle sijns wesens ende alle sijnre werke maer ghi moeghet vraghen waeromme dat alle goede menschen hiertoe niet en comen dat si des ghevoelen mochten nu merct de sake ende de waeromme willic u segghen sy en antwoorden niet den beweghene gods met eenen verloochenen haersselfs ende hier omme en staense niet met levenden eernste vore die jeghenwoordicheit gods ende si en sijn niet sorchertich in inwindeghen waernemene haersselfs ende hier omme bliven si altoes meer uutwendich ende menichfuldich dan inwindich ende eenvuldich ende si werken meer haer werken uut goeder costumen dan ute innneghen ghevoelne ende si achten meer sonderlinghe wisen ende grootheit ende menichfuldicheit goeder werken dan meyninghe ende minne te gode ende hieromme bliven si uutwendich ende menichvuldich van herten ende en werden niet gheware hoe god in hen leeft met volheit sijnre ghenaden maer die innige mensche die met alre qualen ghesonde heeft hoe hi hem met gode een ghevoelen sal sonder middel dat willic nu segghen wanneer dat hem alselc levende mensche met gheheelheiden sijnsselfs ende met allen sinen crachten oprecht ende te gode voecht met levender werkelijcker minnen soe ghevoelt hi dat sine minne in haren gronde daer si beghint ende indt ghebrukelijc es ende sonder gront wilt hi dan voert indringhen met sijnder werkelijcker minnen in die ghebrukelijcke minne aldaer moeten wiken alle de crachten sijnder zielen ende moeten liden ende ghedoeghen die doergaende waerheit ende goetheit die god selve es want ghelijckerwijs dat de locht doergaen wert met claerheiden ende met hitten der zonnen ende alsoe dat yser doergaen wert met den viere alsoe dadt met den viere viers werc werct want het berrent ende licht ghelijc viere ende datselve sprekic vander locht ware de locht verstendich si sprake ic verclaere ende ic verhitte alle de werelt nochtan behoudt yeghewelc sine eyghene natuere want dat vier en wert niet iser noch dat yser vier maer die eeninghe es sonder middel want dat iser es binnen int vier ende dat vier int iser ende aldus es de locht inden lichte der zonnen ende dat licht der zonnen inder locht alsoe ghelijckerwijs es god altoes inden wesene der zielen ende wanneer dat de overste crachte inkeeren met werkelijcker minnen soe werden si gode gheenicht sonder middel in een eenvuldich weten alre waerheit ende in een weselijc ghevoelen ende smaken alles goets dit eenvuldich weten ende ghevoelen gods wert beseten in weselijcke minne ende het wert gheoefent ende onthouden overmids werkelijcke minne ende hieromme eest den crachten toevallich overmids stervenden inkeer in minnen maer het es den wesene weselijc ende altoes blivende ende hieromme moeten wij altoes inkeeren ende vernuwen in minnen sele wij minne met minnen bevinden ende dit leert ons sente jan daer hi spreect die woent in minnen hi woent in gode ende god in heme ende al es die eeninghe tusschen den minnenden gheest ende gode sonder middel daer es nochtan groot ondersceet want de creatuere en wert niet god noch god creatuere ghelijckerwijs dat ic vore gheseecht hebbe vanden isere ende vander locht ende ochte materilijcke dinghen die god ghemaect hevet aldus vereenighen moghen sonder middel vele bat mach hi hemselven vereeneghen met sinen gheminden daer hi wilt alse si hen overmids sine gracie daertoe voeghen ende bereiden ende hieromme de inneghe mensche dien god gheciert hevet met duechden ende daerboven verheven in scouwenden levene in sinen hoochsten inkeere en es anders gheen middel tusschen hem ende gode dan sine verlichte redene ende sine werkelijcke minne ende overmids dese ij soe hevet hi een aencleven ane gode ende dit es eenwerden met gode spreect sente bernaert maer boven redene ende boven werkelijcke minne soe es hi verheven in een bloot ghesichte ende sonder werc in weselijcke minne ende daer es hi een gheest ende eene minne met gode alsoe alse ic vore gheseecht hebbe in dese weselijcke minne soe es hi onthoghende sinen verstane onindelijc overmids de eenicheit die hi weselijc met gode hevet ende dit es een ghemeyn leven scouwender menscen want in deser verhavenheit soe es de mensche hebbelijc daertoe dat hi bekinnen mach eest dat hem god vertoenen wilt in eenen ghesichte alle creatueren in hemel ende in eerde met onderscede van levene ende van loene maer der ongheentheit gods hare moet hi wiken ende moet hare weselijc ende onindelijc navolghen want die en mach ghene creatuere begripen noch verhalen noch oec de ziele ons heren jhesu cristi die de hoochste eeninge ontfaen heeft boven alle creatueren siet dese eewighe minne die inden gheeste levet daer hi mede gheenicht es sonder middel si gheeft hare licht ende ghenade in alle de crachte der zielen ende dit es de oersake alre doechde want die ghenade gods die gherijnt de overste crachte ende daer ute ontsprinct karitate ende kinnesse der waerheit minne tot alre gherechticheit oefeninghe der rade gods na bescheedenheit onghebeelde vryheit ende alle dinc verwinnen sonder arbeit ende overmids minne ontgheesten in eenicheit alsoe langhe alse de mensche in deser oefeninghen blivet soe es hi heblijc te scouwene ende eeninghe te ghevoelne sonder middel ende hi ghevoelt dat gherinen gods in hem dat eene vernuwinghe es sijnre gracien ende alle sijnder doechde want ghi sult weten dat de gracie gods doervloeyt tote inden nedersten crachten ende gherijnt des menschen herte ende daeraf comt hertelijcke liefde ende ghevoelijc lost te gode ende liefde ende lost doergaen herte ende sen vleesch ende bloet ende al de lijflijcke natuere ende maken inden mensche perse ende ongheduer in sine lede alsoe dat hi hem dicwile hoe hebben en weet want hem es te moede alse eenen dronckenen mensce die sijnsselfs niet en es ende hieraf comt meninghe selsene wise die selcke moruhertighe menschen niet wel bedwinghen en connen dat es dat si dicwile hare hooft opheffen met openen oghen inden hemel overmids ongheduerich verlanghen alsenu bliscap alsenu weenen alsenu songhen alsenu criten nu wel nu wee ende dicwile beide tegadere in een springhen loepen hande tegader slaen knielen nederbughen ende aldusdanech baraet in menigherwijs alsoe langhe als de mensche hierbi blivet ende met openre herten opgherecht steet tote der rijcheit gods die in sinen gheeste levet soe ghevoelt hi nuwe gherijnen van gode ende nuwe ongheduer van minnen ende soe vernuwen alle dese dinghe ende hieromme moet de mensce overmids dit lijflijc ghevoelen bywilen doreliden in een gheestelijc ghevoelen dat redelijc es ende overmids dat gheestelijc ghevoelen doerliden in een godlijc ghevoelen dat boven redene es ende overmids dat godlijc ghevoelen hemselven ontsinken in een ombeweechlijc salich ghevoelen dat ghevoelen dat es onse overweselijcke salicheit die een ghebruken gods es ende alle sijnder gheminder dese salicheit dat es de duistere stille die altoes ledich steet si es gode weselijc ende allen creatueren overweselijc ende daer eest te nemene dat de persone wiken ende verwielen in die weselijcke minne dat es in ghebrukelijcker eenicheit ende nochtan altoes staende bliven na persoenlijcker aert in werken der drieheit ende aldus moechdi proeven dat de godlijcke natuere eewich werkende es na wise der persone ende eewich ledech steet ende wiseloes na eenvuldicheit haers wesens ende hieromme al dat god vercoren heeft ende begrepen met eewigher persoenlijcker minnen dat heeft hi al weselijck beseten ghebrukelijc in enicheiden met weselijcker minnen want de godlijcke persone behelsen hen underlinghe in een eewich behaghen met grondeloser werkelijcker minnen in eenicheit ende dit wert vernuwet altoes in dat levende leven der drivuldicheit want daer es altoes nuwe ghebaren in nuwe bekinnen nuwe behaghen ende nuwe uutgheesten in een nuwe behelsen met nuwer vloet van eewigher minnen in desen behaghene sijn behelst alle die uutvercorne inghele ende menschen vanden lesten tot den iersten ane dit behaghen hanghen hemel ende eerde wesen leven werc ende onthout alre creatueren sonder alleene de afkeer van gode in sonden die comt uut eyghender blender quaetheit der creatueren ute den behaghene gods vloeyt gracie ende glorie ende alle gaven in hemel ende in eerde ende in yeghewelcken sunderlinghe na sine noet ende na sine ontfanckelijcheit want de gracie gods es bereet allen menschen ende ontbeidende yeghewelcs sonderen keer wanneer dat hi overmids berueren der gracien sijnsselfs wilt ontfermen ende met trouwen gode aanroepen hi vint altoes ghenade ende soe wie overmids gracie met minlijcken behaghene wederboecht es in dat eewighe behaghen gods hi wert bevaen ende behelst in die grondelose minne die god selve es ende hi vernuwet altoes in minnen ende in doechden want tusschen dien dat wij gode behaghen ende dat ons god behaect soe wert minne gheoefent ende eewich leven maer god heeft ons eewelijc ghemint ende gheoefent in sijn behaghen ende dat souden wij met rechte aensien soe soude onse minne vernuwen ende onse behaghen want overmids die wederdraghinghe der persone inder godheit soe es daer altoes nuwe behaghen met nuwen uutvlietene van minnen in eene nuwe behelsen in eenicheiden ende dit es sonder tijt dat es zonder vore ende na in een eewich nu want in den behelsene in eenicheit zijn alle dinc volbracht ende inden uutvlote der minnen soe werden alle dinc ghewracht ende in der levender vruchtbaerre natueren sijn alle dinghe moghelijcke te ghesciene want inden leven der vrochtbaerre natueren soe es de soene inden vadere ende de vader inden sone ende den heilighen gheest in hen beiden want het es eene levende vruchtbaerre eenicheit die een oert ende een beghin es alles levens ende alles ghewerdens ende hieromme sijn daer alle creatueren sonder henselven alse in haer eewighe sake een wesen ende een leven met gode maer in den uutbroke der persone met ondersceede soe es de sone vanden vader ende de heilighe gheest van hen beiden ende daer hevet god alle creatueren ghemaect ende gheordent in hare eyghene wesen ende hi hevet den mensche weder hermaect met sijnder ghenaden ende met sijnder doot also verre alst in hem es ende hi heeft de sine gheciert met minnen ende met doechden ende met hem wederboecht in hare beghin daer es de vader met den sone ende alle die gheminde bevaen ende behelst in bande van minnen dat es eenicheit des heilichs gheests ende dit es deselve eenicheit die vrochtbaer es na den uutbroke der persone ende inden wederboghene een eewich bant der minnen die nemmermeer ontbonden en wert ende alle die hem daer in verbonden weten die moeten eewich salich bliven ende si sijn alle rike van doechden ende clare in scouwene ende eenvuldich daer si ghebrukelijck rasten want in haren inkeere soe openbaert hare de minne gods uutvloeyende met allen goede ende intreckende in eenicheit ende overweselijc ende wiseloes in eewigher rasten ende hierom sijn si met gode vereenicht met middele ende sonder middele ende oec sonder differencie si hebben de minne gods vore in haren insiene alse een ghemeyn goet uutvloeyende in hemel ende in eerde ende si ghevoelen de heilighe drievuldicheit gheneycht tot hen ende in hen met volre ghenaden ende hieromme sijn si gheciert met allen doechden met heiligher oefeninghen ende met goeden werken van buten ende van binnen ende aldus sijn si met gode vereenicht overmids middel der gracien gods ende haer heilighe leven ende ommedat si hen gode ghegheven hebben in doene ende in latene ende in ghedoghene daeromme hebben si altoes vrede ende inwindighe vroude troost ende smaec die de werelt niet ontfaen en mach noch gheene gheveysde creatuere noch gheen mensche die hemselven meer soect ende meynt dan de eere gods ten anderen male die selve inneghe verclaerde menschen in haren insiene altoes als si willen soe hebben si de minne gods vore alse intreckende ocht inmanende in eenicheit want si sien ende ghevoelen dat de vader met den sone overmids den heilighen gheest behelst hebben hen selven ende alle die uutvercorne ende met eewegher minnen wederboecht sijn in eenicheit haerre natueren dese eenecheit es altoes intreckende ochte inmanende al dat ute haer gheboren es natuerlijc ochte van ghenaden ende hieromme sijn de verclaerde menschen met vryen moede verheven boven redene in een bloet onghebeelt ghesichte aldaer leeft dat eewighe inmanen der eenicheit gods ende met onghebeelden bloten verstane doerliden si alle werc ende alle oefeninghe ende alle dinc tot in dat overste haers gheests aldaer wert hare blote verstaen doergaen met eewigher claerheit ghelijckerwijs dat de locht doergaen wert met lichte der zonnen ende die blote verhevene wille hi wert overformt ende doergaen met grondeloser minnen ghelijckerwijs dat dat yser doergaen wert met den viere ende die blote verhavene ghedachte ghevoelt hare ghevaen ende ghestadicht in eene grondelose onghebeeltheit ende aldus es dat ghescapene beelde boven redene drievuldigherwijs gheenicht sinen eeuwighen beelde dat een oerspronc es sijns wesens ende sijns levens ende die oerspronc wert behouden ende beseten weselijc ende eenech met eenen eenvuldighen scouwene in eene onghebeelde ledicheit ende aldus es men verhaven boven redene drievuldich in eenicheit ende eenich in drievuldicheit nochtan en wert de creatuere niet god want die eeninghe es overmids gracie ende wederboechde minne in god ende hieromme ghevoelt de creatuere ondersceet ende anderheit tuschen hare ende gode in haren inneghen insiene ende al es die eeninghe sonder middel die menichfuldighe werke die god werct in hemel ende in erde die sijn nochtan den gheeste verborghen want al gheeft hi hem also alse hi es met ondersceede hi gheeft hem in dat wesen der zielen daer der zielen crachte boven redene gheeenvuldicht sijn ende ghedoeghen die overforminghe gods eenvuldegherwijs daer eest al vol ende overvloedich want de gheest ghevoelt hem alse eene waerheit ende eene rijcheit ende eene eenicheit met gode nochtan es daer noch een weselijc voerwertneyghen ende dat es een weselijc onderscheet tusschen dat wesen der zielen ende dat wesen gods ende dit es dat hoochste ondersceet datmen ghevoelen mach ende hierna volcht die eenicheit sonder differencie want de minne gods en es niet alleene ane te siene alse uutvloeyende met allen goede ende intreckende in eenicheit maer si es oec boven alle onderscheet in weselijc ghebruken na den bloten wesene der godheit ende hieromme hebben die verclaerde menschen in hem bevonden een weselijc instaren boven redene ende sonder redene ende een ghebrukelijc neyghen doerlidende alle wisen ende alle wesene ontsinckende hemselven in een wiseloes abys grondeloser salicheit daer de drieheit der godlijcker persone hare natuere besitten in weselijcker eenicheit siet daer es de salicheit alsoe eenvuldich ende alsoe wiseloes dat daer in vergheet al weselijc staren neyghen ende onderscheet der creatueren want alle verhavene gheeste versmelten ende vernieuten overmids ghebruken in gods wesen dat alre wesen overwesen is daer ontvallen si hemselven in eene verlorenheit ende in onwetene sonder grond daer es alle claerheit wederboecht in demsterheit daer de drie persone wiken der weselijcker eenicheit ende sonder onderscheet ghebruken weselijcker salicheit dese salicheit es gode allene weselijc ende allen gheesten overweselijc want gheen ghescapen wesen en mach met gods wesene een sijn ende tegaen in hem selven want soe worde de creatuere god dat onmoghelijc es want gods wesen en mach menderen noch merren noch hem en mach niets niet afgaen noch toegaen nochtan sijn alle minnende gheeste een ghebruken ende eene salicheit met gode sonder differentie want dat salighe wesen dat gods ghebruken es ende alle sijnder gheminder dat es alsoe sempel eenvuldich dat daer en es noch vader noch sone noch heilighe gheest na persoenlijcken ondersceede ncoh gheene creatuere maer alle die verclaerde gheeste sijn henselven daer onthoocht in een wiseloes ghebruken dat ene overvloet es boven alle die volheit die eeneghe creatuere ontfaen heeft ochte nemmermer ontfaen mach want daer sijn alle verhavene gheeste in haren overwesene een ghebruken ende een salicheit met gode sonder differencie ende daer es de salicheit alsoe eenvuldich dat daer nemmermeer ondersceet in comen en mach ende dit begherde cristus daer hi badt sinen hemelschen vader dat alle sine gheminde volbracht werden in een alsoe alse hi een es met den vadere in ghebrukene overmids den heilighen gheest alsoe badt hi ende begherde dat hi in ons ende wij in hem ende in sinen hemelscen vader een worden in ghebrukene overmids den heilighen gheest ende dit dunct my dat minlijcste ghebet dat cristus ye ghedede tot onser salicheit maer ghi selt oec dat merken dat sijn ghebet drivoldich was alsoe alse ons sente jan bescrivet in dese selve evangelie want hi badt dat wij bi hem souden sijn opdat wij die claerheit mochten sien die hem sijn vader ghegheven heeft ende hieromme seidic inde beginne dat alle goede menschen met gode gheenicht sijn overmids middel der gracien gods ende een doechsam leven want die minne gods es altoes invloeyende in ons met nuwen gaven ende die des waernemen si werden vervult met nuwen doechden ende met heiligher oefeninghen ende met allen goede ghelijckerwijs dat ic vore gheseit hebbe ende dese eninghe met volheit der gracien ende glorien in lijf ende in ziele die beghint hier ende duert eewelijc voert soe bat cristus dat hi in ons sijn soude ende wij in hem ende dit venden wij inder evangelien in veel steden ende dit es die eeninghe die sonder middel es want de minne gods en is niet alleene uutvloeyende maer si es oec intreckende in eenicheit ende die dies ghevoelen ende waernemen si werden inneghe verclaerde menscen ende hare overste crachte werden verheven boven alle haer oefeninghe in bloetheit haers wesens ende daer werden de crachte boven redene in hare wesen gheeenvuldicht ende daeromme sijn si vol ende overvloedich want in die eenvuldicheit vendt hem die gheest gheenicht met gode sonder middel ende dese eeninghe met der oefeninghen die daertoe behoort sal eewelijc dueren ghelijckerwijs dat ic vore gheseghet hebbe voert soe badt cristus die hoochste bede dat es dat alle sine gheminde volbracht worden in een alsoe alse hi een es met den vader niet alsoe een alse hi es een met den vader eene eenighe substancie der godheit want dat es ons onmoghelijc maer alsoe een ende in deser selver eenicheit daer hi sonder onderscheet een ghebruken ende eene salicheit es met den vader in weselijcker minnen die aldus met gode gheenicht sijn drievuldigherwijs in hen es cristus bede volbracht si selen met gode ebben ende vloeyen ende altoes in besittene ende in ghebrukene ledich staen si selen werken ende ghedoeghen ende in overwesene rasten sonder vaer si selen uutgaen ende ingaen ende spise venden hier ende daer sij sijn van minnen droncken ende in gode ontslapen ende in een doncker claer vele meer waerde mochte ic hiertoe segghen maer die dit beseten hebben si en behoevens niet ende dient ghetoent es ende met minnen ane minne cleven minne sal hem die waerheyt wel leeren maer dieghene die uutweert gaen ende van vremden dinghen troost ontfaen wat hem ontblivet si en ghevoelens niet ende al seidic vele meer si en verstondens niet want die hem temale gheven tot uutwendigen werken ochte sonder werc in inwindigher ledicheit si en moghens niet verstaen want al eest dat sake dat redene ende al lijflijc ghevoelen ontbliven ende wiken moeten den ghevoelne ende den instaerne des gheests ende dien dinghen die boven redene sijn nochtan blijft redene staende sonder werc inder hebbelijcheit ende oec dat sinlijcke leven ende en moghen niet vergaen niet meer dan die natuere des menschen vergaen en mach ende al es oec dat sake dat instaren ende des gheestes neyghen in god wiken moeten den ghebrukene in eenvuldicheit nochtan blivet staren ende neyghen staende in sijn abijt want het es dat innichste leven des gheests ende inden verclaerden opgaenden menschen soe es dat senlijcke leven anehanghende den gheeste ende daeromme sijn sine ghevoellijcke crachte te gode ghevoecht met hertelijcker liefden ende sine natuere vervult met allen goede ende hi ghevoelt dat sijn gheestelijc leven ane gode hanct sonder middel ende daeromme sijn siin overste crachte te gode verheven met eewigher minnen ende doergaen met godlijcker waerheit ende ghestedicht in onghebeelde vriheit ende hiermede es hi vol gods ende overvloedich sonder mate inder overvloet soe es dat weselijc ontvlieten ochte onsincken in overweselijcker enicheit ende daer es de eeninghe sonder onderscheet alsoe alse ic u dicwile gheseecht hebbe want in overwesene inden alle onse weghe willen wij met gode lopen de hoghe weghe der minnen soe selen wij met hem rasten eewelijc sonder inde ende aldus selen wij eewelijc toegaen ende ingaen ende rasten in gode ic en can u mijne meininghe nu te desen male niet claerre bewisen van allen dien dat ic versta ochte ghevoele ochte ghescreven hebbe soe latic my onder die sentencie der heilighen ende der heiligher kercken want ic wille leven ende sterven cristus knecht in kerstenen ghelove ende ic begheer te sine overmids der gracien een levende let der heiligher kercken ende hieromme ghelijckerwijs als ic u vore gheseecht hebbe soe seldi u hoeden vore die bedroghe menschen die overmids hare ledighe onghebeeltheit met haren bloten eenvuldighen ghesichte natuerlijckerwijs bevonden hebben in hen dat inwesen gods ende willen een met gode sijn sonder de gracie gods ende sonder oefeninghe van duechden ende onghehoorsam gode ende der heiligher kercken ende met alle dien verkeerden levene dat ic hiervore seide soe willen si een godssone sijn van natueren ende ochte de vorste der inghele uten hemel gheworpen was ommedat hi hem verhief ende gode ghelijcken woude ende de eerste mensche uten paradise verdreven was ommedat hi gode ghelijc woude sijn hoe sal dan de quaetste sondere dat es de kerstene onghelovege van der eerden inden hemel comen die selve god wilt sijn sonder ghelijcheit van gracien ende van duechden want met eyghender cracht en clemt niemen op in den hemel dan des menschen sone jhesus cristus ende hier omme moeten wij ons met hem vereeneghen overmids gracie ende doechde ende kersten ghelove soe selen wij met hem clemmen daer hi voreghevaren is want inden lesten daghe selen wij alle opverstaen ende yeghewelc met sinen eyghenen lichame ende die dan goede werke ghewracht hebben die selen gaen in dat eewighe leven ende die quade werke ghewracht hebben selen gaen in dat eewighe vier dit sijn ij onghelijcke inden die nemmermeer vergaderen en moghen want yeghewelc van anderen altoes vliet bidt ende begheert vore dengheene die dit ghedicht hevet ende ghescreven dat god sijns ontfarme dat sijn arme beghin en sijn alendeghe middel ende onser alder volbracht werde in een salich inde dat verleene ons allen jhesus cristus die levende godssone amen