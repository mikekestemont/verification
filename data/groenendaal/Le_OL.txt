dat jerste capittele onser alre here ghemeyne ende elken sonderlinghe die gods begheert sprac alsoe ghescreuen steet in dewangelie tot matheus volcht my na ende matheus die tolneere liet alle ongherechticheit metten seluen woerden beide van buten ende van binnen ende was cristus bouen alle dinc ghehoersam ende es hem na gheuolcht tot in deweghe leuene alsoe moet elc mensche doen oft heeft ghedaen gheestelijc ende ouernatuerlijc te merkenne die onsen here ihesus cristus gheheelijc ende ghetrouwelijc na volghen wilt van desen daghe tot inden eweghen daghe daer bouen alsoe sinte matheus ghedaen heeft niet allene van buten mer meer ouermids begheerte des willen ende kinnesse der waerheit van binnen die dit rechte verstaen ende veruolghen wilt vanden nedersten toe kere te gode toten alre hoechsten ouergaenghe in weseliker salicheit hi moet hebben vijf principale poente met al den werken van doechden die daer toe behoren selen ende in elken poente sunderlinghe sal god vonden ende vercreghen werden ende cristus te gadere altoes in een na der godheit oft na der menschen meer ende min na hoechheit onser minnen ende na edelheit onser begheerten ende oec na dien dat wi van binnen verlicht ende verclaert selen sijn ende werden met godtliker gracien die ons god doer sijn godheit ver toghen ende oppenbaren sal in sinen lichte ende met sijnre claerheit die god in hem seluen allene beseten heeft eer hemel oft eerde was oft ye creatuere nv willic ons voert vertrecken in ghemeyne wat ons dese vijf poenten bedieden selen ende namaels selen wi voert spreken van elken sonderlinghe hoe wise vercrijghen selen ieghe welc poent van poente te poente deen bouen dander op staende ghericht elc in sijnre wisen metter oeffeninghen der toebehoeren sal ghi selt weten datse ons anders niet en bedieden noch en leeren danse in hem besloten ende beuaen selen hebben vijf verborghenne heimelike sekere weeghe daer die goede menschen met op sijn clemmende van grade te grade altoes in meere kinnesse der waerheit sijn die ghetrouwe knechte cristus navolghende altoes in meerdere verborghenheit ende hem seluen ouerlidende ende alle dinc in een nuwe tot in deweghe leuen metten iersten poente selen wi gode verkiesen dander sal winnen ende niet verliesen metten derden selen wi gode onse herte eneghen metten vierden keeren wi in ons seluen metten lesten selen wi verhauen werden bouen ons seluen als wi dese vijf gheestelike hemele ochte dese inwendeghe vijf gheheelheiden hebben volbracht in een godtelikel claerheit dan selen wi sijn een ghemeyne dienst knecht gods ende alder werelt ende selen met cristus in gaen ende wt gaen ende toenemende sijn in enen ghemeynen state der heilegher kerken maer den sondaren ende den quaden verkeerden menschen bliuense vremde ende oncont ende altoes verborghen want hi es gode ieghen ende contrarie omme sijn ongherechticheit ende heeft gode den rugghe ghekeert ende sijn aenschijn ter hellen weert ende alsoe blijft hi verstomt verstint blint doef horende ende verhert van herten mids die donckerheit der stinckender sonden daer hi in leghet dat soe groeten middel ende onderscheet tusschen hem ende gode es dat hi die minste waerheit die de v poente in selen hebben niet bekinnen gheuoelen noch verstaen en mach in gheenre wijs om sijn eighene blintheit werct hi in dabolghe gods inder natueren duueliker wijs sonder ghenade ende alsoe blijft die sondere verdoent verloren ende en wert nemmmermeer vercoren en si dat hi die sunden ende alle ontrouwe om gode late ende willichlijc vertie ende begheue ende keere hem te gode sonder beiden ende enich letten daer vint hi alle smaec troest sueticheit ende alle trouwe meer dan hi verpleghen begheren ende ghewillen mach eest dat wi laten ende vertien willen ende dat moet van noede sijn ende wesen dat wi steruen moeten alre ongheorloefde dinghen die men buten der wet gods besitten ende onderlijc ghebruken mochte want willen wijt te rechte merken soe en selen wi eyghelijc noch indelijc op egheen dinc noch in gheen cratuere raste hebben noch raste sueken noch oec ons seluen besitten in tijeliken dinghen ieghen deere gods oft ieghen die ghebode der heilegher kerken en es gheen raste in beruerliken dinghen onder die sonne want sinte pauwels sprect dat wi hier egheen bliuende stat en hebben daer omme laet ons merken datter voer gheseit es tonser leeren ende datter na volghen sal ende laet ons sueken die dinghen die ewich sijn ende die ons bliuen moeghen ende niet vergaen en selen metter tijt sueken wise in cristus name bouen tijt hoe datmen op staen sal vten sonden ende gode bouen al verkiesen dierste principale poent dat tweede capittel nv selen wi merken dat yerste principael poent willen wi een goet ghetrouwe knecht gods sijn ende werden mede voert te gaen op dat ghebodt dat god ghebiet ende van ons hebben wilt dat wine minnen selen ende hem na volghen wt al onser herten soe moeten wi besien ten yersten male wille wi op staen vten slape der demsterheit tot eenen liechte der waerheit dat wi stichten in ons en vast maken selen wi die gracie gods ontfaen in een seker fondament op dat wi daer na wt al onser herten god minnen ende voert aen dienen moeghen sonder eneghen twiuel ende dat moet van noede sijn na die ghebode gods ende der heilegher kerken willen wi scat hebben met cristus in deweghe leuen ocht sonder twiuel anders moeten wi verwaren ende verderuen eest dat wi in onsen sonden steruen nv willen gode maken een hertelijc fondament ende selen wi ghesuuert ende ghereinicht werden elc van sinen sonden soe moeten wi hebben voer alle dinc drie poenten ende alsoe selen wi gode met herten in werdicheiden bouen alle dinghen ende bouen alle creatueren verkiesen ende wi selen inden seluen oeghenblicke sonder twiuel van gode ghemint ende vercoren sijn ende werden dierste poent daer wi eyghelijc gode met in ons verkiesen dats met enen volcomenen rouwe dat es een volcomen rouwe altoes mids die werke die na volghen selen dat wi nemmermeer sonde en willen doen ende dat ons van al onser herten bitterlijc berout dat wi niet daden dat ieghen gods wille was oft wesen mochte in enegher wijs van onsen kinschen daghen dese yerste doot der sonden ende der quader werelt moeten van node steruen ende begheuen alle menschen dits een seker weder keer vter hellen te gode sijn wi vore gheuallen in dabolghe gods ende een ghewarich opstaen vten slape der demsterheit hier hebben wi den yersten toe keer daer wi gode met gheraken ende een meshaghen al ons outs leuens dat wi ieghen onsen god ghesondicht ende ghedaen hebben hier na volghet dander poent dat ons noch bat ghelusten ende onser herten ghelieuen sal hebben wi tvorste in ons dat sal sijn een sterc vast ghetrouwen dat ons god mids sijn ontfermherticheit sonder ons verdiente al onse scout der sunden hoe quaet ende hoe verkeert dat wi vore gheweest hebben verlaten ende vergheuen heeft ende god wilt ons voert houden alle trouwe ende sterken ende bi staen der wijs hem bidden ende wijs behoeuen in alre noot ende alsoe willen wi ewelijc ende indelijc met gode bliuen sonder wederkeer ten sonden mids dese twee poente es die ziele gheenicht der gracien gods sonder welke twee egheen mensche gode behaghen en mach noch die gracie gods ontfaen wat hi anders doen oft werken mochte het ware te vergheefs ende al verloren al gaue hi hem seluen in die doot der pinen hi en mochte niet comen in dat eweghe leuen mer hebben wi die twee voerseide poenten in ons soe moeten wi van noede voertgaen hebben wij tijts ende staets ghenoch metten derden cristus verwecte den stinkenden lazarus daermen den stinckenden sondaers bi versteet die niemant op verwecken en mach dan god allene die vier daghe doot hadde gheweest ende en ontbants niet mer hi hiet sinen apostelen doen teenre ghelikenissen dat wi ghesuuert moeten werden mids cristus bloet ende die heileghe sacramente der heilegher kerken ende sijnre verdienten terde poent es dat wi gode ende den priestere vrilijc sonder veisen onse herte toeghen selen al bloet als wi ons seluen voer gods oeghen sculdich ende mesdadich sculdich weten ende kinnen selen wi claghen met oetmoedegher weeninghen van herten ons stinckende verrotte doot sunden ende ontdecken hem onse alre swaerste noet sonder enich bedecken der quaetheit onser scamenissen daer wi ewelijc bi verdoemt souden bliuen dats voer gode die alre meeste eere die den sundere gheschien mach ende oec voer den goeden gherechten priestere siet dese drie poenten na dat ic v gheseit hebbe ende ghi voor wet moeten alle menschen gode der heilegher kerken ende hare eighenre consciencien altoes ghelijc ghehoersam sijn ende bliuen willen wi leuen sonder berespen van dootsonden want si sijn fondament ende een oersake van gherechter voergaender penitencien ende alsoe wilt god in ons herte vercoren sijn ende voert bliuen woenende in ons met sijnre gracien met desen toekeer na dat ic v gheleert hebbe moet elc mensche beuaen ende begrepen sijn die gode behaghen wilt ende sal ouernatuerliker wijs ende aldus hebben wi daer vercreghen die cleedinghe der iester stoelen onser simpelder onnoeselheit die wi in die vonte ontfinghen mids cristus doot ende sijn verdiente eer wi werlike verstennisse hadden mer wi sijn nv anderwerf ende anders ghewasschen ende ghedoept in cristus bloet ouermids die macht des vaders ende den heileghen gheest ende hebben ontfaen dat minnende gheloue dat ouernatuerlijc ende onbegripelijc es hier vol hebdi den iersten verborghenen wech ende den nedersten graet in wisen van doechden nochtans besitten wi na enen anderen sinne als ghi namaels hoeren selt die alre hoechste ouerdraghende enicheit met gode ouermids gracie die ons te vergheefs in die ziele ghestort ende ghegheuen wort van bouen sonder enich middel ende sonder waer omme vander eyghender goedheit gods niet sonder onse toedoen ende aldus besluten wi hier met dese ierste principale poente alle die andere poente die na volghen selen ende oec sijn wi worden een let der heilegher kerken ende willich ende eendrechtich met gode ende hebben onsen iersten hemel volcomen die dese sundere niet verstaen en can van xij gheestelike vruchte daer men met vercrijcht enen voersmaec des ewichs leuens dat derde capittel nv selen wi merken xij gheestelike vruchte inder zielen gheboren sijn van gracien die in desen iersten voergheseiden hemel verborghen sijn daer die goede mensche met vercrijcht enen voersmaec ewichs leuens die gode vercoren heeft te minnenne voer alle dinc ende bouen alle creatueren want anders en moeghen ons werke eighelijc gode niet behaghen mer es god dalre weertste present in ons herte gheacht soe es hem al onse offerande bequame lief ende weert die wi hem voert doen selen dies hebben wi een ghetughe ende een ghelkenisse in doude wet moeste elc mensche sijn alre weertste scoenheide dat hi binnen sinen huse hadde gode in den tempel offeren na die wet dierste poent der vrucht es als ghi wet ten iersten als wi gode verkiesen wert gracie in ons gheboren dander alle sonden quite te voren terde god en wilter nemmermeer ghedincken volghen wi hem sonder mincken tvierde es god wilt ons trouwe houden twaren hoe onghetrouwe wi hem voer waren metten vijfsten ontfaet ons die ghemeyne heyleghe kerke met harer daet in haren ghewerke tseste doet ons hulpe ende stade alle ghebet van goeden lieden sonder ghifte ende sonder mieden tseuenste male sonder ghetal reineghen ons die sacramenten al dachste nauwe bichte sonder veisen in elke stonde dat puergeert den gheest te gronde ten neghensten male ouervloyt ons cristus bloet met volre ghenaden talre spoet ttiensten male werden wi gherekent metten onnoeselen bloede int hemelsche hof daer dinghele singhen gode lof die xjste vrucht es van sueten smake in een onbeulecte consciencie die sonder berespen van dootsonden leeft daer in sprect god altoes vrede peys in sijn volc sonder helsche wrake dit ghetuycht ons selue die meester alre goedertierenheit gaet wech sprac cristus tot den wiue die begrepen was in ouerspele ende en wilt voert meer niet sundeghen jc en ordele di niet dats dats een groot troest om dat wi niet laten dats allene sonde die gode meshaecht die selen wi haten ende laten ende minnen gode ende die doecht soe gheeft ons god sijn gracie ende set ons vander doot in dleuen vander xijste vrucht maghic v callen wat menschen in dit verkiesen wallen si ontfaen dat minnende gheloue met allen dat en mach der werelt niet gheuallen wt deser ierstere verborghenre gheheelheit dats eens goets menschen consciencie daer machmen voert op werken sekerlijc ende funderen wat men wilt ende begheert dat gode toe hoert na dien dat wi te gode voer ghebonden ende gheenicht sijn dat gheet ende oec besteet van gracien in onse ziele met gode voer alle werke onser doechden want sonder eenicheit en mach ons egheen doecht bliuen noch inder zielen becliuen om dat hem lucifer tsinen sceppere met minnen ter eenicheit gods niet en keerde noch en verbant daer omme viel hi ende elc duuel sonder gheselle vanden hoechsten trone tot in die helle oec viel adam om dat selue ende wert verstoten vten paradyse daer hi in gheset was teenre hoeden om dat hier in werken soude sonder ledich sijn nochtan was adam na dat men seit alse wise man als god ineghen in bloeter natueren sette oft ye ghewan nochtan woude god dat hier in hadde ghewracht ende sijn ghebodt ghehouden ende hadde hem seluen ouermids driheit gods ter enicheit gods ghekeert soe hadde hi salich gheworden werkelijc van ledicheide en quam nye goet vrome noch bate mer alle scade ende sonde ende onbate ghesiet ouermids wtsinnegheledicheit daer omme willic ons hier wt leeren ende dat ander principael poent bescriuen als ic gheloeft hebbe dat altoes winnen sal ende niet verliesen want in weenre v niet om lieghen wet dat ic v anders niet en meyne dan gods lof ende sijn eere als moet my hulpen onse lieue here ende oec alre menschen profijt ende salicheit dat weet die eweghe waerheit hoe dat men sal leeren kinnen weder dat ons natuere drijft oft gracie dander principale poent dat iiij capittel voert selen wi wassen winnen ende toe nemen ouermids die drijheit gods ende alle weghe ons met eenre ontraghen ende ghenerende sijn in enen gheesteliken state daer hoeren toe vier poenten dierste minninghe te gode dander ghehoersamheit der heilegher kerken terde penitencie tvierde onderlinghe minne tonsen euen kersten dese selen te gadere op striken metten gheboden gods ordelijc in een werkende leuen na wise der heilegher kerken al salic deen voer dander setten want si sijn ghemeyne hier mach elc sinen sin toe keren beide ghemeyne liede ende oec gheestelike die noch ghemeynre hoert te sijn ende hier in selen wi ons seluen leeren kinnen mids den luut vanden woerden oft wi gracie ontfaen hebben oft weder ons natuere drijft ocht eighen minne die wi tons seluen hebben want natuere ende gracie sijn alsoe ghelijc in haren werken als twee eyere wit sijn na ghedeente in doeghe van buten mer inder meyninghe sijnse alse onghelijc als een koe eenre wintmoelen doch hebbense beide steerte natuere trect ende saect neder weert ende suect ende meint haer seluen in alle dinghen ende wederboecht hare altoes creatuerliker wijs in lanc soe meer op haer seluen na gherief om eyghen ghewin ende die selue menschen en wetens noch en bekinnens niet hen dunc dat hen recht es in allen desen daer omme bliuen se onuerlicht ende ongheleert ende altoes vraghende ende euen wijs ende en connen ter waerheit niet gheraken deser liede vindic vier partyen dierste sijn menegherande liede int ghemeyne die gracie ontfaen moghen ende dier niet bi en bliuen ende al vallende in sonden ende al op staende en dorren si gode te gronde niet ghetrouwen om dat gods minne niet en verweecht int herte bouen alle dinc op dien twijfel blijft elc verdoemt ende verloren die sijnre consciecien niet ghenoch en doet wat hi anders popelt metten monde sijn herte es verre van gode dander partye weenen gheestelijc sijn om dat sy hen hoeden van wtwendeghen grouen sonden ende oefenen menichfuldeghe sedelike wise met haren ghebede van buten dat doch in hem seluen goet noch quaet heilich noch onheilich en es ten eweghen leuene ende alsi dat ghepopelt gherant ende groet gheacht hebben metten monde ende metten lippen dunct hen dat si ghenoch ghedaen hebben ende setten hen neder ende haer begheerte in een natuerlike raste ende crighen niet voert na een ewich goet omdat hem gods ghebrect die liede sijn oec bedroghen in dien datse niet voert crighen en willen met harer begheerten wt hen seluen minne wilt altoes minnen al sout al te nieute vergaen dat in hemelrike ende in eerterike sonder minne mach bestaen ende al souden alle die crachten der zielen spliten ende te nieute werden dit leert sinte augustijn daer hi sprect jc wil emmermeer minnen ende minnen op dat ic te male minne mach werden die derde partye die sijn ongheloeuich in haren werken te male bedroghen onheilich valsch ende quaet ende meshaghen gode ende oec haer daet si schinen heilich voer die liede si sijn gheueist ende sueken ghichte ende miede si draghen ghelapte cleedere ende corte toten wide rocke al en hebbense gheen knoepe si sijn wel des duuels clocke nochtan sijnse der werelt een spot ende vallen in des duuels pot dit merct dat sijn alle die ghene die hem alsoe van binnen gheuoelen dat si weenen ende willen sijn een weueghe trouwe ocht oec een instrument gods daer god met werken mochte ende soude waert dat hi woude dese liede stoect ende ruert die duuel bi wilen haer coude treeghe begheerte oft haer inmaginacie omme dat si weenen souden yet van gode hebben ende heilich schinen hen seluen behaghende voer doghen der menschen datse ghelooft worden voer een heilichdom dese en sueken nemmermeer deere gods want si en sijn gode niet gheeenicht daer omme bliuense onghehoersaem ende onhebbelijc ter gracien gods ende tallen doechden ende alsoe en mach gheen vrucht in hem becliuen wassen noch gheboren werden want donwilleghe mensche en mach gheen goet vrilijc ontfaen noch en can natuerlijc noch ouernatuerlijc dit wijst redene dan als een puere beeste die gheen redelijc verstennisse en heeft in hare mer want wi sijn een redelijc dier selen wi sijn een willich insterment gods beide in werkenne met allen doechden ende in doechden met alre verduldegher goedertierenheit na den liefsten wille gods voert vander vierder partyen en maghic v als egheen quaet ghecallen want si sijn wel die duuel met allen het en holpe als niet mijn tale si sijn quaet ende quaetheit alte male des willic dat ordeel gods ontfaen si sijn verleit ende bedroghen al sonder waen nochtan duncket hen wesen dit alse recht als god op hemelrike es met sinen knecht dese seldi merken goede liede ende hueden v van haren keere gode en doense nemmer lof noch eere si sijn gheveist loes int herte ende onghetrouwe wat sy van buten thoenen ghi en selt hem niet gheloeuen sy setten cristus onder haer voete als haren voerloepere ende enen knecht sonder twifel het dunct hen recht dat sijn dese verblinde onuerlichte vrie onvri gheeste die nuwelinghe voert comen ende op ghestaen sijn in lucifers eere als antkerst voerbode sijnse comen met enen bloeten natuerliken valschen lichte als een heiden ongheloeuich mensche ledichlijc sonder godtelike minne ende enich werc tot eenre simpelre ierster saken ende alsoe slaen si alle werc af beide van buten ende oec van binnen ende willen sijn kinneloes ende mineloes niet hebben noch willen noch begheeren mer alle wisen af dats haer sin doechden quite te nieute werden ende segghen daer si dorren ende vri weenen sijn dat haer ghescapen wesen vergheet oft vergaen sal in dat wesen gods ende alsoe settense onderscheet ende al anderheit af te nieute ende wt deser duueliker deemsterheit segghense men sal al so ledich staen goeder werke ende gods ende alre dinghen als doemen niets niet en was dies god in hem selue niet en vermochte in enen sinne sal god god bliuen ende creatuere creatuere mer vier dinghen sijn dit merct die harer quaetheit eighelijc toe hoert oncuysscheit beesteliker werke ten leuene na loest haers vleeschs ende gheuen den duuel den gheest ende alsoe oeffenense ende werken groue hinderlike beelden wt dats haer helsche salicheit dander datse gheenre quaetheit consciencie en maken al haddense alle menschen vermoort dat es met hen volcomenheit terde papen ende clerke heetense duase al oeffeninghe der heilegher kerken dunct hen wesen bedroch ochte een viseuase al doen sijt van buten na den sede het es hen pine ende bitterheit ia doepsel houwelijc vermsel olysel biechte ende oec ten sacramente gaen dunct den vrien gheesten al ghedwas na haer verstaen tvierde es diammerlijcste woert dat men spreken mach si sijn alsoe duuelijke opdraghende houerdich ende sueken haer eyghenne eere meer dan lucifer nye dede want hen dunct datse die wijsheit gods sijn ende niet allene heilich mer die heilicheit van hemelrike ende van eertrike ia van natueren ende alsoe settense hen bouen lucifer hi woude mer gode ghelijc sijn ende in dien behielt hi onderscheet mer dese donckere menschen sijn duueliker wijs noch op ghestaen ende verresen si willen sijn alrecreatueren ouer wesen dat gode allene toe hoert ende niemenne meer van natueren ende cristus nader godheit hier omme leert ons sinte augustijn dat gheen scadeliker mesual en es dan te dolenne in die driheit gods ende het es tsekerste gheraken in contrarien mids die driheit gods werkelijc met godliker minnen ouermids middel ende cristus heileghe verdiente niet anders en moeghen die vri gheeste bekeeren dan aldus si moeten al dat hoeghe verstaen laten sijn ende varen ende keeren hen seluen oetmoedelijc neder dat sal hen die meeste pine sijn in dat doeghen ons heren daer omme saelt haer alre beste werden na wisen ende na offeninghe der heilegher kerken als ochte si niets niet en wisten tot dat haer inwendeghe oghen op ghedaen ende ontploken werden van bouen dan selen wi altoes gode kinnen sonder dolen mids verlichte redene nv hebbic v ghetoent deser vierder hande menschen haer maniere ende haer wesen hoese hen van binnen gheuoelen na dat ic gheseit hebbe haer werke die drie partyen dierste die haer consciencie niet ghenoch en doen ende die twee achterste inde natueren duueliker wijs sonder caritaten daer omme blijft hen god vremde ende doecht oncont ende aldus trect natuere altoes af ende achterweert ende ende enicht haer gode niet noch en gadert mer sprayt wide ende scheedert die met mi niet en es hi es ieghen my sprac ons here hier naken wi onser vorster redenen want gracie werct altoes hier ieghen in contrarien ende doet ons altoes sueken deer gods daer omme werdense wijs ende vroet die gode minnen ende hebben tallen doechden spoet nv selen wi merken vier dinghen die ons noet sijn dat wise altoes in ons behouden hebbelijc oft werkelijc na wise der zielen die ons gracie leert die van bouen inder zielen valt alse vollec alse elc mensche inder zielen ontfaen heeft ende oec gheuoelt inder zielen alsoe groet alst poent van eenre naelden mochte mense deilen soe leertse elken die haer volcht gode minnen ende si wijst ons altoes op die ghebode gods dander si en laet ons buten ons seluen nemmermeer eighene raste sueken on ordelijc in eghene creatuere dander sien laet ons buten ons seluen altoes nemmermeer eighene raste sueken on ordelijc in eghene creatuere terde si en laet ons in ons seluen nemmermeer ghebrukelike raste besitten tvierde si en laet ons nemmermeer stilheit sueken na onser wijs bouen ons seluen minne en mach haer niet ledich houden mer altoes offerachtich dit leert ons sinte pauwels die gracie gods en heuet in mi niet ledich gheweest sprect hi noch ydel hier hebben wi donderscheet eer wi voert gaen dies noet es tusschen na ghemeyne natuerlike gracie ende ouernatuerlike want ouernatuerlike gracie eischt oft maent ons altoes werc ende oerdeninghe tot den dienste gods werken wi van buten ocht van binnen om noetdorfteghe dinghen der zielen oft des lichaems hier met hebbic die valsche vrie gheeste weder prueft met dien vier dinghen die ic voer seide in contrarien hem ende oec alle die ghene die gode in hem ledichlijc besitten willen ende rasten eer si werkelijc ghebruken in daenschijn gods die sijn bedroghen eest in wesen eest bouen wise in eneghen sinne want si en minnen gode niet dan na wise der natueren om hem seluen die bouen wise hem altoes keeren willen sonder wise ende alsoe gode besitten willen ledichlijc dat sijn die quaetste stinckende menschen voer gods oeghen die leuen die noetdorfteghe dinghen der zielen al willen af ende achter setten als die vrie gheeste doen ende behendelijc ende suptilijc spreken ende leeren willen dat sijn alle groue rude esele want haer spreken ende haer houerdeghe leere meshaghet gode ende al haer werken hier af latic die redenne nv bliuen ende wille ons voert bescriuen dander gheheelheit nv merct my elc voerdane van woerde te worde die ghesuuert ende ghereinicht es sonder twifel van doet sonden ouermids bichte belijnghe ende ghenoch doen der heilegher kerken dat maect een goede consciencie daer wi met oetmoedegher nederheit van herten ter eeren gods koenlijc ende vrilijc met ten sacramente gaen moghen ende ontfaen cristus heileghe lichame mids die ontfermherticheit gods want sijn vleesch ende sijn wtuercoren weerde bloet sal ons voert een spise ende een smakende helpe sijn in al onsen weghen ieghen die quade werelt te weder stane vanden anderen principalen poente hoe men altoes binnen den gheboden gods na een ghemeyne noetdorfteghe reghel bliuen sal dat vste capittel nv selen wi merken dierste poent vanden vieren die ic langhe voerseide die toe behoren als ghi wet den anderen principalen poente dat ons leiden sal op een ghemeine ordelike noetdorfteghe regele te bliuenne altoes binnen den gheboden gods niet daer onder te leuene na werke ons gheests noch oec daer bouen sonder oeffeninghe van minnen want die gheest des mensche en werct bouen die ghebode gods niet noch en onthoecht niet sinen werken in gheenre wijs daer omme pine hem elc te leuenne die gode dienen wilt als hier na volghen sal ghehoersamlijc in enen ghemeynen sedeliken state na wise der heilegher kerken ende altoes wassen ende toe nemen wilt voer doghen gods soe es hier toe noet selen wi die gracie gods behouden soe moeten wi met groeten herteliken nerste gode meynen ende sijn eere ende sijn lof sueken ende begheeren met herteliker goetwillicheit bouen alle dinc ende bouen alle onse werke soe dat god onse ouerste ynde si ende bliue van alle waer omme alsoe wilt god van ons altoes ghemint ende beseten sijn soe dat hi allene douerhant hebbe ende behoude te sijnre eeren dat sijn minne verweghe ende behaghe bouen al dat inder werelt es daer en selen wi gheen middel noch oec onderscheet tusschen gode ende ons af setten na der meyninghen es god ons hoechste indelike voerworp soe sal minne altoes voergaen ende wassen ende haer werke selen haer altoes na volghende sijn mids onse verstendicheit ter eeren gods in sedeliken doechden ende in inwendeghen ghemerke beide van buten ende oec van binnen ordelijc ende willichlijc mids die voerghesette meyninghe te gode selen wi alsoe onsen scat voert aen behouden want wter voerghesetter meininghen comt ende ontsprinct inden goeden mensche een indelijc herdinckenisse gods ende alles goets nv selen wi besien dat ander poent dat ons ghemeyn es waer met dat wi dese hertelike goetwilleghe voerghesette meininghe te gode oeffenen ende staende selen behouden ende altoes met meederen herteliken neerste van beneden opweert veruolghen ende cleeden ende sieren selen met alle manieren van doechden ende van herteliken goeden ghetrouwen werken die wi altoes voer selen nemen met herteliken begheerten in dancke met loue beide in voere ende oec in na altoes ter eeren gods cristus mede na te volghene ende onser voerghesetter meninghen te gode bi den iersten selen wi merken twee dinghen dies een selen wi nemmermeer willen vergheten noch oec roekeloes ouerliden in gheenre wijs dierste es dat wi voer onse inwendeghe oeghen setten ende ouerdincken selen cristus ghebenedide leuen dat hi leide ende hadde op eertrike om die eere sijns vaders te volmakenne ende oec om onse noet op te rechten mids sijn milde ontfermherticheit daer omme selen wi in ons herten draghen sijn bitter cruce dats sijn doeghen sijn liden sijn passie sijn pine ende sijn versmade allendeghe doot met alle dier martielien die daer toe behoren oft behoert want alle gheestelijc goet dat wi van binnen berapen bescrape ende in ons vercrighen gheuaten connen wert ons van gracien ouermids hem ghegeuen ende sijn vrie onderworpenne heileghe ghehoersamheit daer hi onse doet mede ghedoot heeft ende verloest vander ewegher doot met sijnre verdienten heeft hi ons dat eweghe paradijs ontsloeten ende allene dat hemelrike ieghen synen vader ghecocht en ons vercreghen met dien rooden minliken weerden bloede dat daer liep dunne warm ende in berrende heet wt dien heileghen vijf principalen wonden daer hi ons van groeter minnen met minnen naghelde ende noch ghenichelt heeft elken mensche in sijn minnende fier herte ons teenre ewegher ghedinckenissen om dat wijs ghedincken souden soe heeft cristus sijn heileghe vijf wonden op ghedaen ende heeft ons sinen gheest ontploken vander eerden toten hemel hoeghe aen dat ghebenedide hout des crucen doer den armen sondaren te lauenne ende te treckene vander quade werelt daer omme selen wi sinen name ende sijn beelde in ons herte draghen ende hi sal ons verwecken te gode te hem seluen ende oec teeweghen weert bouen al dat inder tijt es dander dat wi echter voer nemen selen int ghemeyne tonser hulpen dat selen oec sinlike teekenne ende minlike beelden sijn als der heilegher doechden ende haer goede werke die si ons hier op eertrike ghedaen ende ghelaten hebben ende dat selue hebbense gheconfirmeert hem ende ons vast ghemaect ende bestedicht in eersamer wandelinghen van buten ende van binnen met goeden sedeliken wisen in die ghemeyne heileghe kerke alder werelt kerstenheit hebbense verlicht ende verclaert ende oec ghescieert met doechden ende met haren leuenne in cristus name ende sonderlinghe met haers selfs properen eyghenen bloede dat si minlike van minnen wt ghestort hebben om cristus wille ouermids sijn doeghen ende die heileghe wtstortinghe sijns bloets hem te loue ende ons te troste ende tenen exempele in ghelikenissen van buten dat si cristus nagheuolcht sijn inden gherechten wech der volcomender ghehoersamheit daer nyemant in verleit noch dolen noch dwasen en mach die leuen wilt ongheueisdelijc in oetmoedicheit na raet ende na ghemeyn wisen sonder voer nementheit van buten ende raet nemende es met bescheedenen wisen lieden van dinghen dies hem noet es hi en mach niet verleit noch bedroghen werden met valschen lichte ieghen die ghemeyne heileghe kerke eest dat hi gode met herten simpelijc meint soe heeft hi altoes ghemeyn kinesse der waerheit in sedeliken doechden nv hebdi wel ghehoert die ghene die verstaen hebt dits al die wech ende die sake wat ic van elken mensche met trouwen begheere ende oec meyne dat nyemant en sal setten sijn dwalechteghe wijsheit noch sijn sot eygen hooft voer den raet oft voer die wijsheit der santen oft der heilegher kerken hi moeste van noede dolen twifelen dwasen veruaren ende verderuen ende mochte lichte in sijn sonden steruen mer doet als ic v voer gheseit hebbe ende gheleert ende toeghet v eyghen herde vrilijc ende ongheueysdelijc gode ende hout v vaste in sijn ghebode soe sal v god verheffen ende verhoeghen met sijnre gracien soe oetmoedicht v in cleynheiden ende nedert v in ghedoechsamheiden ende versmaet v seluen en werpt wt v alle onghelijke houerdicheit der heilegher kerken ende kerstens gheloefs ende gheeft v vrilijc ende willichlijc altoes onder die ghemeyne ghehoersamheit der wet gods ende der heilegher kerken die van beghinne allene ghefondeert ende ghewortelt ende ghesticht es op den eweghen onuerganckeliken leuenden steen dats cristus ouermids die macht des vaders inden heileghen gheest want anders ware die heileghe kerke langhe vergaen ende ghedestrueert ende ware te nieute worden hadse ghebout gheweest allene op creatueren hier omme laet ons int herte draghen in cristus name dat simpel minnende gheloeue dat ons van bouen neder comt dat die heileghe kerke te male in haer besloten ende beuaen heeft ende elc ghetrouwe knecht gods draghet ghehellijc in hem onghequest ende al sonder breken want en es maer een kersten heilich gheloeue in eertrike dat ons behouden ende salich maken mach ende dat selue hanct in gode ende het es ghefondeert allene op cristus maer het steet op anderheit van gracien ende van ghenaden ouernatuerlijc hebbelijc oft werkelijc mids oeffeninghe altoes in ons mer met allen heileghen eest volbracht tot in deweghe leuen want daer ghebrukense gods ende scouwen gode inden claren middaghe van aensichte taensichte sonder enich middel ende aldus moechdi weten soe es dat godlike gheloue in der zielen een claer spieghel van allen lichte want het verclaert ende verschoent inden mensche alle redelike verstandeghe donckerheit ende het gheeft onsen gheeste enen roeke ende smaect ende sueticheit ende volle scierheit tallen doechden ghelijc den schine der sonnen die verlicht ende verclaert wt orienten tot in occidenten al die werelt dore ende si es orberlijc goet ende ghemeyne ende meer vruchtbaer dan alle die planeten te samen sonder haer en mach egheen dinc wassen noch groyen bloyen noch becliuen oec en doech gheen licht volcomelijc sonder dlicht der sonnen noch oec dat liecht onser oeghen si es een ouerste claerheit alder elementen ende si verhit meer ende verclaert eertrike dan alle die planeten het altoes doncker nacht en daet die sonne allene dit machmen sien metten oeghen van buten mer soe ons die sonne meer neect ende herlicht soe wi badt ghesien met onsen ghesichte ende claerdere deen en doech sonder dat ander niet van desen natuerliken lichte en eest niet dat ic meyne het es een ouernatuerlijc inwendich licht van gracien inder zielen dat elken goeden mensche met trouwe sonder twifel in gode leidt met doechden ende oec met goeden werken eest dat wi leuen ouermids dat derde poent als hier na volghen sal totter doot toe in penitencien dies noet es ten rike gods met te comenne elken mensche die behouden ende salich wesen sal want sonder castijnghe des lichamen en mach nyemant leuen die gode behaghen wilt in eertrike en es nyemant sonder liden noch sonder doghen van arbeide elc mensche wie hi es moet doeghen willichlijc penitencie lijdt hi te male met allen verdriete weder sinen danc onwillichlijc ende van herten ende van begheerten noede ende swaerlijc soe en eest gheens loens wert tot den dienste gods ende daer af comt alle trecheit oft van verkeerden wille wille ter quaetheit ende ten sonden oec volchter dicwile na eweghe verdoemenisse want die treeghe verkeerde onwilleghe mensche en mach gheen goet vrilijc van gode ontfaen want donwilleghe mensche es ieghen gode ende contrarie alre goetwillegher vriheit hier omme sprac ons here doet penitencie ende gheloeft dat eweghe hemelrike beghint te naken wat enen ghewareghen leuenne van penitencien toe behoert ende vander doecht der soberheit ende wat quade vter onsoberheit comt vj capittele teenen waerechteghen leuenne van penitencien tonsen gheloue dat voerseide behoren ons vijf dinghen ende alsoe sal ons beestelike lichame ordelijc bedwonghen ende onderdaen sijn onsen redeliken inwendeghen crachten onser zielen na wise der heilegher kerken ende dat moet van noede sijn in elken mensche dat die ziele regnere bouen alle dinc met gode salse macht ende cracht hebben bouen haer vleesch alle dinc ordelijc te minnen ter eeren gods ende om gode dat god dende ende principale hooft si daer wi alle dinc om doen ende laten selen dander want wi cranc ende broessche mensche sijn ende altoes neichghelijc ende achterweert siende ouermids eische ende aen vechtinghe ons eyghens vleeschs ende der quader werelt ende oec raet des duuels dit sijn drie scalke boese viande die den mensche bedrucken ocht quellen nacht ende dach ende emmer draghen wi enen viant slapen die seere tontsiene es ende die ons meer quelt allene dan alle die andere te samen die ons van buten na volghen ende bestoten moeghen willen wijt merken ende om deser redenen wille want die werelt quaet ende valsch es in lanc soe meer ende caritate doot ende vercout es ende natuerlijc verkeerde minne verhiet ende verwermt in lanc soe meer duueliker wijs ende alsoe trect deen mensche den anderen waer hi mach af ende achterweert ende eer sijs waer weten comt die doot diet al verslaet te gronde ende dan vallense beide inden helschen putte ende die hier alre meeste ghevrinde hebben gheschenen na ghenuechte ende na troest der werelt die haten daer ende binden deen dander alre meest hieromme laet ons scouwen alle quaetheit der sonden die ieghen redenne onse consciencie iet verswaren oft vermiddelen mochte in eenegher wijs tusschen gode ende onse herte ten alre minsten van doot sonden anders en hulpet ons egheen penitencie want dat es beghin ende inde ende een voergaende wortele daer alle penitencie op ghefondeert es dats op een goede consciencie die sonder berespen leeft van doot sunden dat wi alsoe gode ende der heileger kerken ghehoersam bliuen soe ontsprinct ons hier vte een sober leuen ende abstinencilijc leuen ten loue en ter eeren gods van spisen ende van drancke na mate na noet ende na bescheedenheit onsen lichame castien sonder ouertullicheit dat es goet ende gheprijst in veel manieren beide natuerlike ende oec ouernatuerlike want het brinct inden mensche dobbellerende wel seuen ghiften ten iersten male brinct ons soberheit ghesonde des lichamen ende oec ghesontheit der zielen daer begheerte voer gheet te gode dander es dat soberheit verweecht ons begheerlike crachte van buten ende meer van binnen tot den dienste gods ten derden male brinct soberheit enen herteliken ernstachteghen hongher beide lijflijc ende oec gheestelijc want soe die ghesonde mensche soberliker leeft soe hem alle dinc bat smaken dies noet es te eren gods mer den satten versaedden menschen die niet hongherich en sijn hen en smaect noch lijfelijke spise wel noch oec gheestelike die sijn in beide bedroghen aen ziele ende aen lijf ende oec en moghen nemmermeer ghesont werden hen en honghere tierst na lijfelike spise oft na gheestelike hier omme pine hem elc soberlijc te leuenne soe dat hi hongherich ende dorstich op sta vander tafelen dats lichaemelike soberheit dat verdrijft oueraet ende gulsicheit gheestelike soberheit es dat wi in ons selen draghen dat simpel ghemeyn kersten gheloeue ende daer bi bliuen sonder wankelen met redenen na mate der heilegher scrijft ende setten daer toe deer gods bouen al ons werke dats gherechte hongher ende soberheit beide te samen dat verdrijft al onrecht vremde weeghe ten vierden male brinct ons hier wt soberheit als die ongherechte weeghe teghen der heilegher kerken wt gheworpen sijn een verlichticheit onser redeliker inwendegher verstennissen tondersceedenne dat quade vanden goeden na wise vander heilegher kerken ende oec dicwile doet stade der zielen ende oec den lichame dat wi scouwen ende vlien quade afdraghende wtwendeghe beelden ende ten vijfsten male ouermids dit aftrecken vander quader sundeliker werelt brinct ons hier vte soberheit een redelijc kinnesse gods ende ons selfs ende tonsen euenkersten ende daer na pinen wi ons voer gods oghen te leuenne gherechtichlijc ende voer alle menschen saechte in ghedoeghene goedertierlijc ende dat gheeft onser zielen voer gods oeghen gherechticheit ende oec es goedertierenheit gheprijst voer alle redelike menschen ouermids goede fame ende scielike wandelinghe van buten want goedertierenheit es suete ende saecht ende can wel steruen deruen doeghen lijden ieghen alle swermoedicheit die contrarie es gode ende der doecht mer ten sesten male doet soberheit alle goede soberlijcke ende reynlike leuen eest in huwelike eest daer buten sijnse gheestelike oft weerlike liede ic en meyne niet allene soberlike hoede van ouertulleghen eten noch van spisen tontreckene den lichame oft van drancke mer oec alse wel van alderhande quaetheit die nv regnerende es in eertrike ghemeynlike onder tfolc die te male den duuel dienen ende haren eyghenen vleesch leuen na alrehande quade nuwe ghenuechlijcheit die sy ghedincken ende viseeren connen met nuwen duueliken vonden van behaghelheiden ende van opdraghender houerdien deser liede vindic cortelijke int ghemeyne eer ic voert gae dies wel noet es af te segghene vier partien die alle groffelike ende onsoberlijc leuen voer gods oghen dit machmen ouerslaen inden reefter tot desen teeken dese verkeerde partye seldi merken met onderscheede cort dat waer ende recht hebben sal want haer quade twiuelachteghe consciencie saelt hen tughen ende vroeghen van binnen in haer herte dat ic hen openbaer van buten toeghen ende bloet onttecken sal eest dat sijt merken dierste sijn alle die ghene die in huwelijc sijn gheset als man ende wijf na die wet gods eest dat si in voer ende oec in na voer settelike dits wel met onderscheede gheset mer sueken ende meynen inden bedde walloest ende die ghenuchlicheit der delectacien die in duutwerken des vleeschs valt danse sueken deer gods ende vrucht vanden sade als die kindere op te bringhenne tot den loue gods daer alle huwelijc om ghemaect es soe es haer leuen ende haer beider wandelinghe in dootsonden ende in elken wt werkene doense dootsonden die haer saet alsoe te vergheefs onordelijc wt storten willens ende wetens met harer vrier toedaet in wat manieren dat gheschiet dander partye sijn noch quadere sijnse in gheesteliken state oft een loepeghe liede wiese sijn dat en sijn niet allene die ghene die haer saet met quader begheerten mids een wijf ghelosen natuerlijc mer in menegherande wijs storten ende verderuent te vergheefs beide man ende oec wijf met quader heeter berrender ghelost teghen natuere des ghesciet soe vele verborghelijc ouermids heimelike nawandelinghe dat scandelijc ende verdrietelijc af te segghen ware die toe daet harer beesteliker werke op dat si haer eere behouden dat die buyc niet op en gaet metten kinde om der werelt scande soe eest al goet mer voer gode scamen wi ons luttel oft niet diet al weet ende siet dat es scande bouen alle scande ende al en eten die ioffrouwen vanden grouen vleesch niet si slechten den ghenen die de leckere vleeschsoppen eten op onser vrouwendach alst hen verboden es oft in goeden vridaghe nochtan eest c dusentwerf meeder sunde dant ware vleesch eten op de goeden vridach die alsoe quader voeren pleghen ende oncuysscher werke eest man oft wijf te samen oft met quader handelinghe allene in wat maniere dat sy ghescien ende gheuallen ouermids willeghe toedaet onser werke soe es elke vleeschelike sonde die ieghen natuere wert ghedaen een proper dootsunde oec ghetughet ons doude wet dat ons here god die stomme sunden die ieghen natuere werden ghedaen ende ghewracht dat hi die allene swaerliker ende meer ghewroken heeft oppenbaerer dan alle andere sunden sonder allene ghemeyne plaghe want god heefter om gheplaecht ende versonken grote steden sodoma ende gomorra hier omme moghent oec wel heten stomme verborghenne sunden want si bliuen alsoe verholen datse selden cleerlijc wel ghebicht worden oft niet soe scandelijc sijnse voert te bringhene mer nyement en ontsie hem die ghenade gods es altoes bi hoe scandelijc die sunde si ontpluyct v herte belijdt vrijlijc v scout si werden v vergheuen menichfout en twifelt noch en onsiet v niet god es bereedere altoes sijn gracie elken mensche te gheuenne dan eneghen creatuere es tontfane die aen hem ghenade sueken god en sal nemmermeer achter laten willense hem voert ghetrouwe bliuen die derde partye makic v cont die sincken hen daghelijcs in lanc soe meer inder hellen gront dat sij onghehude een loepeghe liede die niet ter wet trecken en willen noch hen verbinden en willen metter heilegher kerken mer sueken vast voert van tide te tide nuwen troest om haer quade ongheordineerde lost te volbringenne als nv een wijf als nv andere ende alsoe eysschense harer natueren om die nvheit wille meer te doene dan si vermoghen ende dats die sake dat menich man sijn lede verliest ende wert ionc ghichtich ende lam want een man die maer een wijf en heeft het gheschiet hem selden en ware van ouertulleghen etenne oft van quader gulsicheit dies wi te vele nemen van spisen oft van drancke onordelijc ende onbesceedlijc qualic bouen mate der wte porren ochte ontspringhen menegherande sunden vte onsoberheiden sundelinghe comen ons daer vte drie principale dootsunden die den vleesche eighelijc toe hoeren die de ziele doen sinken inder hellen gront dats als ghi wet gulsicheit trecheit terde oncuyscheit dats een herde gulsich mensche die altoes eten wilt als hem honghert ende daer na drincken alsoe dicke als hem luest soe leeft hi als een puer beeste die ghee redelijc verstan en heeft vele lieden hebbic hoeren segghen ic en mach niet vasten neenic niet segghense mer seker woude men hen gheuen enen scilt si souden alle lieghen want si souden om die helicht vasten totten auonde toe die liede die sijn alle bedroghen die haren vleesche alsoe leuen onsoberlijc ieghen die ghebode der heilegher kerken alsoe langhe als die mensche meer int herte weecht ende voert set titelike dinghen te winnenne dan gode oft eweghe dinghen te vercrighene alsoe langhe doelt hi vander waerheit ende en behaecht gode niet wt deser onsoberlikere versaedder gulsicheit moet van noede altoes na volghen sware onordelike verladene treecheit die den mensche altoes neder weert trect ende neighen doet na quade ghenuchlijcheit te eertschen dinghen weert ende na ghelost sijns eyghens vleeschs ende dat maect den mensche swaer ende treeghe ende onhebbelijc ende oec onnachsam gods ende alre goeder dinghen die gode toe hoeren souden ende oec onse salicheit wt desen tween doot sunden ontsprinct altoes die derde daer ic eer af seide oncuyscheit die den mensche meer verblint dan dander beide maer gulseghe dronckenscap versmoert den mensche bi wilen dat hi dach noch vre en weet fij der scanden ende dwijf ende kindere die thuys sitten ende connen sbroets niet vercrighen maer traecheit maectenne swaerdere dan eenen molen molensteen voer doghen gods mer oncuyscheit die verblint te male des menschen verstennisse alsoe dat sijn inwendeghe oghen dlicht der gracien gods niet sien en moghen voert vander vierder partyen daer eest alte swaer af spreken om haer quaetheit wille dat sijn alle die ghene die hen seluen te male met alle dien dat si selue sijn hem seluen ontvlieten ende ontsinken in creatueren met verkeerder minnen sonder wederkeer oft die hem seluen alsoe ontfallen op enich dinc met onordeliker liefden dat god niet en es dien lieden es alte quaet te ghehulpen men mach hem niet gheraden want si sijn hen seluen soe seere ontvloten ende ontsonken in creatueren datse haers selfs al soe omongheweldich sijn worden ouermids verkeerde liefde die si draghen ten creatueren wert dat sise niet laten en willen omme meedere noch om mindere noch oec om steruen noch om leuen noch oec om helle noch om hemelrike noch om al dat hen gheschien ende gheuallen mach al weendense ewelijc daer omme verdoemt sijn ende bliuen si en lieten der creatueren niet en waer om een dinc van vieren dierste mach elken mensche gheuallen hoe quaet hi voer gheweest in enen oghen blicke dats dat hi sijn herte om keere in contrarien ende bouen alle dinc gode in sijn herte verkiese hi sal dander vremde minne allensken te male wt stoeten ende verdriuen ende alsoe sal sijn minne verwinnen ende verweghen bouen al dat inder tijt es ende alsoe selen wi in gode ghelouen met werkeliker trouwen dander dat den quaden mensche emmer gheschien moet die qualijc leeft tot in sijn inde en si dat hi bekeere in sijn doot dat sal sijn een meshopen ende een wantrouwen als die duuele selen comen om des quaets menschen zielen dat meshopen sal den quaden swadere sijn te lijdene in sijn doot dan den goeden mensche sal sijn te lijdenne die pine der doot die in gode ghetrouwen derre blijft dan behouden die dies dan niet en heeft hi blijft verdoemt ja dat meshopen sal soe sterc ende soe eyselijc sijn te ghedraghenne dat enen mensche soude doen vergheten alle diere natuerliker liefden die alle menschen nye vercreghen ten creatueren wert al waer oec die natuerlike minne al vergadert in enen mensche het waere alle leens ten derden male na dit meshopen sal werden den quaetsten mensche verthoecht ende gheopenbaert die gherechticheit gods sonder alle ontfermherticheit ende daer sal hi van binnen sien sijn ordeel ende sijn verdomenisse eer hi sterft alst god ghestaden wilt dit es tuierde teeken daer na comt die doot diet al verslaet te gronde ende si doet den mensche al hier laten dat hi noyt op eertrike vercreech eest hem lief oft eest hem leet te steruenne moet elc mensche sijn ghereet daer en derf hi ghenen cost toe doen nv hebbic v voer cont ghedaen deser vier partyen quade manieren ende haer wesen hoe onsoberlijc ende hoe groffelijc si te male haren vleesche leuen dat hebdi ghehoert oec hebdi ghehoert hoe die ghenade gods elken mensche vertroesten ende verbliden wilt die hem vrilijc der ouer gheuen in die ontfermherticheit gods hoe quaet hoe verkeert dat hi voer gheweest heeft hi sal te hans die gracie ende die ghenade gods in hem gheuoelen daer voer settic coenlijc mijn ziele der enich mensche in gode betrouwen dat hem god sijn sonden vergheuen heeft si sijn hem sonder twifel vergheuen al en hadde hi anders noyt wel ghedaen want volcomelijc ghetrouwen in gode dats inwendeghe verborghene hemelsche ghesontheit die de ziele met gode ontfeet sonder middel leitse god in een vol ghetrouwe sijns selfs want die ziele wert met dien ghetrouwenne in gode alle weghe gode ghetrout als een bruyt haren brudegom eest dat wi hem voert ghetrouwe willen sijn ende bliuen soe ontfeet die ziele weder een ghetuighe in haer te hans van go gode ende alsoe tuucht god der zielen met volre ontwiueliker ghenaden sijn volle ontfermherticheit die sone gods schijnct der zielen dan blidelijc drincken ende spise vrindelijc ende laeft met sinen heileghen werden preciosen bloede dat hi mildelijc heeft doen vloyen al hemelrike ende eertrike doerre ende noch doet sonder op houden altoes vloyt wt cristus meneghe suete fonteyne die wt hem driuen ende loepen die van weerden sueten roke sijn ende meneghe wt berstende edel ryuieren van olyen die alle vol ende oec meer dan vol ende te male oueruloedich sijn alre ontfermherticheit eenre minnender herten die gods begheert ende bouen alle dinc ghelust hier omme segghic v alsic eer seide wat menschen sijn sonden laet ende soberlijc leuen wilt in warechtegher penitencien totten einde toe god sal hem meer gracien gheuen dan hi gode soude dorren bidden oft eysschen oft oec dan alle creatueren souden moghen begheeren want alle begrijp dat onse ziele emmermeer begripen ende vaten mach dat es in maten met ghewichte ende in ghetale sprect sinte bernaert ja eest van natuerliken dinghen oft oec van ouernatuerliken dinghen in alsoe velen als wi verstaen connen maer god die bouen alle mate hoeghe woent hi biedt elken mensche sijn gracie sonder mate ende hem seluen sonder waer omme om sijnre ewegher godheit wille mer nyemant en mach noch en can sijnre gracien gheuoelen noch sijns van binnen inder zielen ghesmaken hi en si gode bouen alle dinc gheenicht ende oec cristus gheuolchsam in allen sinen weghen na begherliker wijs der heilegher kerken dat moet van noede sijn dat wi ons bloet ende ons vleesch dwinghende ende ordelijc selen regeren ende altoes ons seluen besitten ende onderdaen sijn den gheboden gods ende der heilegher kerken es hi man oft wijf eenloepeghe ghehuut oft niet wat menschen hi es dits cort gheseet die sinen troest oft sijn eyghene raste meer suekende es in eertschen tijteliken verganckeliken dinghen oft in enich creatuere dan in eweghe dinghen die gode toe behoren oft onser salicheit hi es altoes onreyne voer gode en oncuysch in sijn herte ende en leeft nemmermeer in gracien voer gode noch oec sonder dootsunde mint die mensche yet oft enich dinc bouen gode oft ghelijc hem oft anders yet dan om hem ende tot gode selen wi alle dinc minnen om hem al dat na volghende es tot enen yndeliken ynde dat wi alsoe bouen alle dinc van noede moeten te hem gheordent sijn ende te sinen dienst ocht anders eest ons al te vergheefs dat wi hier leuen inde tijt ensi om eweghe pine der hellen dese redene leert ons properlijc als ic versta sinte augustijn nv merct den sin daer af comt alle sonde leert hi ons datmen tijtelike dinc mint alse eweghe dinghen ende eweghe dinghen ende eweghe dinghen als tijtelike verstaet tijtelike dinghen mach elc mensche wel lief hebben dats gheorlooft ende oec eest goet ter eeren gods ende te sinen loue ende tallen profiteliken noetdorfteghen dinghen die der nutscap des lichams toe hoert ende oec tallen orbeliken dinghen mer gheen dinc dat inder tijt es en moghen wi minnen noch oec lief hebben te besittene noch yets te ghebrukene na ons gherief tons weert sakende sonder waer omme in gheenre wijs en moghen wi die dinghen minnen om die dinghen te ghebrukenne dat maect ontfonkende bliuende onordelike raste sonder wederkeer mer merct hier ieghen gode ende eweghe dinghen met al onsen goeden na volghenden werken die selen wi minnen nv keert omme v herte in contrarien niet als na onsen orbere dat wi daer op yet delecteren selen na smaec oft om ons gherief te hebbenne van gode mer wi selen hem minnen alse onsen here ende onsen god sijns ewelijc te ghebrukenne in salicheiden daer bouen ende alle dinc weder draghen sonder middel in hem al tot enen goede selen wi ons herte hoghe op heffen te gode in dancke met loue in eeren met alrehande weerdicheiden van herteliker deuocien ende selen die doecht oeffenen om die doecht ouermids welke doechen wi alle gauen offeren selen ende weder draghende sijn te haren eyghenen oerspronghe daer si wt gheuloten sijn sonder alle middel dats wtter ewegher drijheit gods gheliker wijs dat een yeghelijc fonteyne wt vloyende es ende haer niet onthouende en can ouermids haer natuerlijc leuende volheit moetse emmer wt bersten ende oueruloeyen alsoe en mach haer die godheit nemmermeer niet onthouden si en moet ewelijc wt ende oueruloeyen tons wert ouermids die eweghe drijheit der persone gods aldus hebben wi onderscheet hoe dat wi eertsche tijtelike dinghen selen orboren ter noet na die ghebode der heilegher kerken ende hoe dat wi gheestelijcke dinghen die der zielen noetdorft toe horen met gode ghebruken selen dat wetti jn wat manieren dat men es sculdich te hebben onderlinghe minnen tot allen menschen dat vij capittele nv wt desen vorsten begripe steet ons voert te wetenne dat vierde poent dat ons leiden sal in vore ende oec in na op onderlinghe minne tonsen euenkersten hoe dat elc mensche deen den anderen es sculdich lief te hebbenne ende oec te gode te minnenne alle menschen als hem seluen van gherechter scout der caritaten moeten wi alle menschen minnen sonder mesmoghen ende sonder haten dies niet en doet god salnen haten ende hi blijft ewelijc verwaten want die yemande benidende oft hatende es met onwerdeghen mesmoehenne van binnen ende van herten met hategher wraken eneghen mensche te versmadene alsoe vele als een poent groet es van eenre naelden ja wat hi hem oec mesdaen hadde verstat my wel soe dat hi woude dat enich mensche qualijc voere al waert oec enich oft een heiden oft een iode begheerdeickene iet te scadene oft te cranckenne waer ic mochte aen ziele oft aen lijf oft aen sijn eere hem te nemenne in wat manieren dat ghescien ende gheuallen mochte brochte hijt toe met achter spraken waert stille waert lude in enegher wijs die mensche die dat toe brachte met eenegherande ocsuune dat en ander sijn eere verlore die es sonder caritate in dabolghe gods der hellen kint daer en es gheen twifel aen die mensche en mint emmer gode niet noch oec hem seluen noch nyemant noch gheen goet dat goede toe hoert eest natuerlijc goet eest ouernatuerlijc en mint hi te rechte want hi te gode niet gheuoecht ende gheordent en es hebbelijc oft werkelijc bouen alle dinc hi es ongheordent ende ongherechtelijc leuende in allen dinghen die gode toe hoeren want god heeft al ordinancie van bouen tot alle hier beneden gheheelijc beuaen ende besloten in twee dinghen dats in ondelingher ghemeynre trouwen met herteliker compassien tonsen euenkersten weert dat wi dien in die binnenste onser herten draghen selen teenre ghedinckenissen tontfermenne met bitteren wee van herten alre menschen doeghen liden ende haer noet dies es ons meer noet aender zielen dant hem es die wi in breken ende in node sien aenden lichame van buten selen wi caritate hebben ende houden soe moetense alle menschen die vroedom hebben sijnse rijke oft arm van binnen oft van buten oeffenen ende orberen ter noetdorft der zielen oft des lichamen wat soude enen mensche goet dat niet en wonne daer hi sijn profijt ende sinen wtwendeghen orber niet mede doen en mochte noch oec hanteren ende gaende maken sonder stille ligghen alsoe seggghic oec wat soude ons caritate oft wise niet en oeffenen inden dienste gods ay nv merct oft een arm mensche die gheen tijtlijc goet en heeft dan men hem daghelijc om gode biedt en gheuen moet ende emmer moet hebben ghemeyn conpassie nochtan talre menschen behoef ende noet sal hi behouden bliuen met gode ay na dien dat god dit eyscht van noede den arbeiders die daghelijcs haer broet moeten winnen ende oec armen die niet en hebben wat selen dan die allendeghe vrecke intreckende ghiereghe doen die groot ouertulleghe goet hebben vercreghen ende qualijc ghewonnen ende besitten ieghen deer gods ende daer af nochtans niet scheeden en willen den armen te harer grooter bersten ende te harer noot maer qualijc verdoen ende ouerbringhen tonproffite ende in sonden met groter weeldegher feesten van desen sprac onse here wee v riken lieden die hier op eertrike hebdt uwen troest wee v die nv lacht want ghi suelt suchten ende weenen hier omme segghic armen ende riken waect ende sijt op v hoede die doot es voer die doerre ende siet inweert al heimelijc comtse gheslopen nv hier nv daer als een dief elc dies noot heeft proeue ende ondersoeke hem seluen te gronde na dat ghi voer ghehoert hebt oft ghi dese vier poente in v wet ende gheuoelt sonder twifel na wise der heilegher kerken soe hebdi enen goeden sedeliken staet dats na enen goede consciencien dat es dierste principale poent daer ic v die viere wt hebbe vertrocken dierste dat wi ons gode vinden meynende in al onsen werken dander dat wi soberlijc leuen na mate onser noot totter doot toe in penitencien terde es dat wi werkelijc gheloeuen selen onder die ghemeyn ghehoersamheit der heilegher kerken in doene dat si ghebiedt te latene dat si verbiedt tvierde es bouen al enicheit met gode te besittene weder dat wijt verstaen oft niet ende dier na te volghenne in allen doechden van ghehoersamheiden met onderlingher caritaten aldus volmaken wi dandere gheheelheit ghesciert van buten ende van binnen met enen sedeliken leuenne gode te minnenne wt al onser herten dit hoert van noede toe alle menschen mede te bliuenne in die ghebode gods ende al hier met gheuen wi gode een goede mate daer wi altoes met winnen selen ende niet verliesen willen wi voert gaen metten derden principalen poente dat hier na volcht hier beghint terde principel poent hoe wi ons selfs ende alre eertscher dinghen vertyen selen ende ons gode eneghen dat viijste capittele hjer beghint terde principale poent dat ons hier wt ontsprinct ende ons meer inweert leiden sal in drien manieren selen alle doechden in ons toe nemen ende voert aen rijkelijc dobbeleren ouermids vertynghe ons selfs ende alre eertscher gheriefliker dinghen dier wij ontbeeren ende ontspliten connen dat ons in lanc soe meer gods sal doen ghesmaken willen wi gode ons herte eneghen dat hi daer allene in woenen ende bliuen sal met sijnre ghemeynheit soe moeten wi alle ghelike sierheit der werelt die buten ons es begheuen ende vertien die contrarie es ende yet ieghen sijnre ghemeynheit dier moeten wi steruen deruen verloechenen vertien ende alle eertsche dinghen die hem onder die mane houden onder onse voete setten selen wi gode onse herte eenuoldichlijc eneghen soe moeten wijt ontrecken ende ontien van alre sierliker menichfuldigheit der werelt op dat wij gode een gheheel onuerbeelt herte toeghen ende leueren moeghen vrilijc hem ons te gheuenne als wi ons in keeren willen hem aen te bedenne met gheelre trouwen ende met eernstachtegher openinghe wt al onser herten hem enich ende al te sinen want dat herte es alsoe vele ghesproken na der bediedenissen als een heimelike inwendeghe verborghenne sierlike camere oft een scone openen dierbaren ontplokenne sale daer die ouerste coninc van hemelrike ende van eertrike allene in woenen ende herberghen wilt rechte in aelmidden bouen al sijn mesnieden ende oec bouen al die ghemeynheit sijn volcs soe wilt hi ons herte allene te hem weert hebben ende saken soe dat daer inne nyemant reg neren en sal noch eyghenscap behouden saelt hem gheenicht werden dan hi allene want nyemant en mach innich sijn noch oec werden noch ghewaregher inwendegher gheestelijcheit met gode gheuoelen hi en hebbe tierste sijn herte gode ontdect al bloet ende hem te male gheenicht inder navolghinghen sijnre ghehoersamheit want in ghehoersamheiden wort alle eninghe ende enicheit volbracht mer het es menigherande eninghe te verstaene ende met gode te gheuoelenne die alle haer na volghende eyghenscape ende haer oeffeninghe behoudende sijn ouermids die gracie gods si wi gode altoes na volghende met onderscheede ouermids middel met beelden ende met wisen die alle gode dienen in ghehoersamheiden ende ouermids cristus na volghende sijn der ouerster hochster enicheit daer god die vader ende die sone ende die heileghe gheest alle dinc ende hem seluen sonder dinc in enicheit beuaen ende beseten hebben bouen alle werke ende creatuerlike eninghe besidt god met hem seluen bouen alle onderscheet soe dat in dier simpelre eenuoldicheit gheen onderscheet noch oec gheen anderheit en mach werden verstaen in gheenre na volghender wijs want die hoechste onwise hout haer bouen alle ghemerc ende onderscheet ende bouen alle na volghende wisen van doechden ende van goeden werken diemen ghedincken mach inder tijt oft inder ewicheit hier af latic die redene bliuen des en mach nyeman gheuolen hi en hebbe tierste sijn herte als ic eer seide te male der werelt ontrocken ende gode allene gheenicht te sine ende hi moet daer toe sijn een gheestelijc af ghesceeden inwendich verhauen mensche in reynicheden te leuenne na den raet ende na den alder liefsten wille gods van inwendegher gheesteliker eninghen die de ziele met gode heeft ende gheuoelt dat ixste capittele nv vindic wel vj manieren te merkenne van inwendegher gheesteliker eninghen die de ziel met gode heeft ende gheuoelt die hen alle houden onder die weselike intreckende enicheit gods ende die haer alle dienen ende na volghende sijn van grade te grade tot enen endeliken poente alre volcomenheit dierste eninghe es dat die mensche god vercoren hebbe bouen al dat inder tijt es dander eninghe die de goede mensche met gode gheuoelt dats een suuer consciencie die voer gods oeghen vrilijc der wandelen sonder berespen van dootsonden die derde eninghe es een vriwillich hertelijc begrijp van binnen altoes te houdenne die ghebode gods ende te leuene na wise der heilegher kerken in eendrachticheit des bants der caritaten met alle menschen die vierde eninghe daer ic eer af seide hoe wi gode ons herte alleene eeneghen selen dies en moghen menichfuldeghe menschen die haeren wtwendeghen sinnen yet leuen als ghi horen suelt niet verstaen die nochtan goet willich ende eernstachtich sijn in haren menichfuldeghen werken na wise van buten die mensche en mach gode sijn herte niet eneghen die eneghe vremde aue treckende creatuerlike minne oft liefde in hem gheuoelt ende diese iet oeffenen ocht veruolghen wilt ouermids wtsinneghe neighinghe na bloet ende na lust sijns vleeschs al waer nochtan dat sake dat hem die mensche van binnen alsoe sterc te gode wert gheuoelde dat hi om steruen noch om leuen noch om al eertrike een dootsunde niet en dade noch en beghinghe met enegher creatueren nochtan moet hi van node scouwen ende vlien wilt hi gode sijn herte eeneghen alle heimelike nawandelinghe ende gherieflijcheit der creatueren die puerlijc om die eere gods niet en es si verbelt ende vermiddelt des menschen herte ende benemt ons inwendeghe vriheit te gode want die minne es eerst vleeschelijc ende en ontsprinct wt gode niet die ons inwendeghe vriheit ende enicheit onser herten benemen mach dit leert ons sinte jan in sijnre epistelen al dat wt gode gheboren es sprect hi verwint die werelt alle die ghene die dan die werelt verwint ende onder haer voete setten ende versmaden die sijn wt gode gheboren want die werelt es hen een cruce in te sine ende een bittere allendeghe pine alsoe sinte pauwels sprect die werelt seet hi es my een cruce ende ic ben der werelt een cruce dien al die werelt niet een verdriet en es ende daer toe niet en verlanghen mede en heeft te gode wert my twyfelt ocht hi gode behaecht ic ween wel neen hi niet hier omme laet ons gode bieden een vri onbecommert open eenuoldich herte soe gheuen wi gode een volle mate ende hi biedt ons weder sijn volle trouwe dats sijn gracie tontfane onbecommert ende onuerbeelt hier volcht tvierde principael poent dat ons leiden sal op een gheestelijc innich god scouwende leuen dat tienste capittele hjer wt ontsprinct ons die vijfste eninghe ende oec ende oec dat vierde principale poent daer ic ons met inweert leiden sal ouermids inwendeghe openheit onser herten op een gheestelijc innich scouwende leuen metten anderen gheboden dat wi sculdich sijn gode te minnenne ende cristus na te volghenne van al onsen crachten onser zielen die ghebiet ons cristus in dewangelie na een volle mate dats een ontploken onverbeelt gheeenicht herte gode te gheuennen een opghehoepte mate ende alsoe selen alle doechden ende on goede werken vieruoldegher wijs van beneden te gadere opstriken ende ordelijc ghewracht werden ende wel met onderscheede deen in dander gheuoecht die doechden metter wisen ende die wisen van buten altoes na volghende der doecht met enen werkeliken opganghe al onser crachte tot voer een ieghenwoerdicheit gods dat moet van node sijn willen wi leuen naden raet ende na den liefsten wille gods soe moeten wi hem ghehoersam ende gheuolchsam sijn ouermids sijn gracie ende sijn inspreken in allen dinghen alsoe verre als wijt verstaen sonder ontbliuen ende enich letten want alle gheestelike scade verlies ende ombate comt daer af dat wi der gracien gods een letten sijn ende en volghen haer niet te gronde na ende te haren oerspronghe weert met verhauenen ghemoede wt onuerbeelder herten souden wi alle doechden werken beide in doene ende in latenne vrilijc ende willichlijc sonder twee voldicheit altoes te eeren gods dat hoert eyghelijc toe enen inneghen gheesteliken leuenne ende oec enen godmeinende inwendeghen ghewareghen mensche die tsijns niet en suect in ghenen dinghen te hem weert yet soekende na loen oft na weder doen dat hi daer omme gode yets yet dienen wilt noch en can begheeren in gheenre wijs met eyghenheiden anders dan deer gods te suekenne met vrien inwendeghen opganghe es alselcs menschen leuen ende es hem seluen gode bedende ende gheuende ende steet wederboecht ende op ghericht voer die ieghenwoerdicheit gods ende crijcht met openre herten om een ewich offer gods te sine ende dats ghewarighe heilicheit ende spise die niet en vergheet noch oec vergaen en mach also gods knechte te sine ende sijn heimelike naghebuere dit es tfondament van enen werkeliken inwendeghen gheesteliken scouwenden leuenne daer gods heimelike na inneghe hertelike vriende al haer doechde wt werkende sijn ende sijn ere veruolghende waer si connen ende moghen wt alden crachten harer zielen hier te desen voergheseiden fondamente ende te desen inwendeghen leuenden opganghe daer wi altoes mede te gode selen gaen ende al onse inwendeghe crachte daer toe berueren ende oec wassen doen ouermids dlicht ende dinschinen der gracien gods selen wi sonderlinghe merken vier principale hoeftdoechden daer cortelijc alle doechden in hanghen ende bestaen vanden nedersten toten hoechsten die een goet vriwillich gheestelijc af ghescheiden mensche in hem gheuoelen en werken ende oec leuen moet oppenbaer voer doghen gods sal hi die godtelike waerheit verstaen ende oec gheleert sijn ende werden sonder dolinghe ende sonder middel van gode daer die gracie gods volheit ende licht oueruloedelijc die boetscap af doen ende in ons begripen sal vanden vier principalen hoeft doechden daer alle doechden in hanghen die enen afghesceedenen mensche toe hoeren dat xjste capittele djerste doecht die enen ghelatenen vriwilleghen mensche van gheeste toe hoert die hem van binnen te gode ghelaten heeft dats onuerwinlike verduldeghe ghehoersamheit cristus gheuolchsam te sine in alle sinen weghen totter doot toe daer wyt verstaen ende alsoe mach kuenlijc die mensche spreken ouermids cristus o abdt vader dijn wille gheschie bouen al dat ic willen mochte dander doecht die de ghestoruenne ontoernighe mensche in hem gheuoelen sal dats gront onderworpen nederdalende diepe oetmoedicheit die nyemant ontcusten noch stoeren noch met vremden toerne van buten sijn ghedachten ontsaten noch oec onvreden en mach met egheenen beweechliken storme die hinderlijc sijn mach dese neder sighende oetmoedicheit sedt haer vrilijc ende onbedructelijc onder alle berghe der houerdicheit ende si boecht hare onder alle opganghe der nidicheit ende alsoe werden alle dale dat sijn die crachten onser zielen veruult met hemelschen dauwe daer sinte ian af sprect ende alle houelen werden dan gheslicht ende gheeffent dat es te verstane dat alselken mensche werden verlaten alle daghelijcsche sonden ende oec dat vagheuier alsoe dicke als hem die mensche met dier oetmoedicheit ouermids den gheest verheffen ende draghen can vrilijc voer die ieghenwoerdicheit gods bouen al inual ende oec bouen alle tijt ende stat der hemele hier omme moeten wi die oetmoedicheit selue sijn daer die gheest gods op rusten sal ende wilt ende die mensche verdrijft ende ontgheet sonder arbeit daer sinte anthonius af seit alle stricken des viants ende des duuels vander hellen die men anders niet ontgaen en mach noch en can en si metten gheeste van alre sueticheit dit leert ons sinte jan in sijnre epistelen daer hi sprect die ghesalft es van den gheeste gods hi en behoeft niet datmen hem leere wt desen tween ontsprinct ons hier die derde doecht diemen niet volprisen noch vol louen en mach dats verduldeghe verbeidende ghedoechsamme onderworpenne goedertierenheit die nyemant verladen noch beswaren en mach met gheenen arbeideliken laste van pinen want vriwilleghe ghedoechsame goedertierenheit can haer blijdelijc ende gheerne ende willichlijc laten onder die vri moghentheit gods ende onder alle creatueren te lidenne sonder ansel ende enich beclaghen al dat god ghehinghen ende ghestaden wilt in tijt oft inder ewicheit verduldeghe goedertierenheit es troest ende salue ende can wel sueten ende saechten vernoy ende euel want si es spise ende een medicine die goet en orbelijc es elken mensche ouer hem te draghenne ieghen alrehande sieke quale want si vertroest ziele ende lijf ende al dat haer ghenect met vrindeliker wandelinghen canse haer wel hebben met quaden ende met goeden lieden int ghemeyne sonder yemanne te smeekenne ende en siet ghenen persoen aen mer wijst alle creatueren ouermids caritate van haer te gode wert die goedertieren vredeliken mensche can wel troesten elken mensche ende vrindelijc hanteren in alre noet van buten waer hi can en mach ende begheert te draghenne om die eere gods alre menschen swaerheit ende last dat es hen een volle vroude ende bliscap dat hi dat ouermids cristus in hem gheuoelde es ende weet maer hem seluen es hi swaerlijc ende herdelijc castiende ende dwinghende sinen lichame altoes met nuwen leuenne van pinitencien ende der cumelijc nemen sijn noet als hi edt die hem van rechte toe hoert soe onachsam es hi sijns selfs ende dies om gode te deruenne dat hoert den rade gods toe dats een teeken van ghewaregher caritaten als ghi voert horen selt dat een hem seluen herdt ende swaer can sijn ende den anderen goedertieren die hem gheneken ende saecht den ghenen daer hi bi wandelende es van deser goedertierenheit waer veel te segghenne maer wi willen hoeghen ende op gaen metter vierder doecht die sal ons doen gheuoelen ende ghesmaken hoghe weerdicheit met gode ende wi selen ons gheuoelen met ewegher eeren opgaende ouermids cristus ende sijn werdicheit alle weghe met nuwer oeffeninghen van eweghen loue voer den hemelschen vader ende wi selen daer bekennende werden ouermids verlichtheit onser redene cristus hoechste opgaende ende na volghende ende voerstaende eere dat es op gherechte inwendeghe verhauenne werdicheit die cristus vanden beghinne ghehadt heeft ende noch heeft te sinen hemelschen vader ende oec tallen sinen gheminden die daer sijn heimelike navrienden sijn ende wi selen ons ten derden male gheuoelen na volghende cristus ende te gode gaende met allen hemelschen gheersten ende oec elc deen den anderen met haer doecht in eenre sunderlingher wijs van oeffeninghen ende van onderscheedeghen loue haer werke bekinnen daer elc deen den anderen want al gheestelijc goet es daer ghemeyne want dat daer die een heeft dies ghean hi den anderen alse ghelijc als oft sijn proper eyghen ware ent hem allene toe behoerde al der anderen loen daer hanct al gheestelijc goet te gader versament onghesceeden ende onghedeelt daer en mach nyemant bloet slaen want daer heeft elc minnende gheest sijn vat wel ghemeten vol ende op ghehoept ende oec ouervloedich na eenre sunderlingher wijs bekint hem elc daer met onderscheede ende met sijnre verdienten een knecht gods ende onder gode ende oec een ander dan god sijn daer alle heileghen te gadere onder cristus met ghemeynre eninghen vergadert elc een gheestelijc let in cristus want hi es onser alre scat ende middeleere ende een principale hoeft daer wi alle met te gode gaen ende gheraken dat ouermids hem ende sijn verdiente werden wi alle ghehoert eest dat wi draghen een ghemeyne caritate die wt vloyende es talre menschen behoef ende ieghewelken na sinen noet met gheliker trouwen puerlijc ende vrilijc om die ere gods dats een teeken van ghewaregher hemelscher caritaten ende een ghemeyn sentencie alre heileghen dat wi ons alsoe eendrachtich van binnen gheuoelen tonsen euenkersten dat wi met alle menschen van gode te gode selen gaen want alsoe ontfaen wi ghemeyne godlike gracie die ons van bouen neder comt talre men schen behoef in ghemeynheiden alder werelt den gheliken ende oec den ongheliken want ghemeyn caritate en laet ons gheenen viant hebben die ons scaden ocht deeren mach si maect met haer oft wilt maken alle herten eens moeds ende eens willen gode te dienen ghebruedere ende alle ghesustere ende en sueken shaers niet maer deer gods in allen dinghen ende verloechenen ons selfs ende die selue ierste gracie die ons god ouermids sijn ontfermherticheit van bouen neder inder zielen sent si verlaet alle scout der sonden ende si maent ons alle scout der doecht si suuert die consciencie ende sterct die ziele si openent therte ende gheuet hem wijsheit tonderscheedene dat quade vanden goeden si verlicht ons redelike verstannisse met harer claerheit si siert onsen gheest met volre wijsheit ende enicht ons te gode bouen al dit ia sonder middel verheft caritate onsen gheeste te haer seluen daer si haer weselijc hout aen die hoechste stilheit gods voer ons ouerwesen want gods wesen es alre ghescapenre gheeste onkinnesse ende ouerwesen hier omme es die gracie gods dat hoechste ouernemelijke middel daer si haer weselijc hout sonder middel ende doch na redene ende met ondersceede die ons bouen redene ende sonder middel in gode leidt mer doch altoes met redenen ende met onderscheede selen wi ons seluen gheuoelen na volghende der gracien ouermids middel met beelden ende oec met menichfuldeghen wisen selen wi altoes inweert reiken ende crighen als een puer creatuere selen wi na gode krighen met volre ghenaden om meer gracien te hebbenne ende meerdere sueticheit al sal onse inwendeghe oeffeninghe sonder wise bouen redene oec gaen ende sonder waer omme altoes in onsen vrien inwendeghen opganghe daer wi beelden los sijn selen wi vaste voert crighen ieghen stroem na die onbegripelike minne gods ghelijc den leuenden vische hi es vol des waters daer hi in leedt nochtans vaert hi op weert ende vliet met dien seluen watere dat in hem es ieghen stroem ten oerspronghe weert altoes om meer sueticheit soe heeft die visch hongher ende dorst nochtans ghenuecht hem dat hi heeft maer hem en volnuecht niet dies hi vol es daer omme crijch hi vaste voert met enen natuerliken honghere ende heeft altoes dorste na den oerspronc der satheit alsoe gheliker wijs moeten wi vaste voert crighen met enen eweghen honghereghen leuenden inwendeghen dorste als ghi hoeren selt ouermids dat vijfste principale poent willen wi den heileghen gods yet gheliken in die ouerste hoecheit ende selen gode eenvoldelike ende enichlijke minnen van al onser ghedachten wt dier eenuoldegher cracht ons gheests dats der minnen hoechste slot so maghic segghen alsoe onse here god sprac tot moyses sich in wat ic di vertoeghen sal hier beghint twijfste principale poent van eenen verhauenne scouwenden leuenne daer wi cristus met na volghende sijn xijste capittele nv merct met verlichter redenen ende sich al bloet in dat heileghe der heileghen met dinen gheeste af grondelijc bouen redene ende sonder wise tot in die stat der ghenadicheit gods dats die hoechste inganc ons gheests die eyghelijc toe hoert enen verhauennen bloten scouwenden leuenen daer wi cristus met na volghende sijn gheheellijc met alheit sijns selfs tot voer die ghebukelike weselike intreckende eneghe enicheit gods daer selen wi wandelen met onsen bloeten verhauenen ghesichte voer den scoersteen der godheit met eenre puerheit ons gheests na gheests wise ende wi selen daer die innerste opgaende weselike cracht ons gheests setten scerpelijc instarende sonder middel hoghe voer dat gloriose vaderlike claer aenschijn ende selen daer ontfaen inden bloeten spieghele der godheit dat weselijke ingheesten gods sonder middel in die bloete eneghe opgaende weselike cracht ons gheests mer daer moeten al die onderscheedeghe na volghende crachte falgeeren ende wiken selen wi al bloet instriken ende toe gheuoecht werden met ghestegher ghestilder minnen voer dat suete intreckende eenuoldeghe aenschijn der minnen gods dats die hoechste enicheit daer haer die weselike minne onsen weseliken wesenne verhout ouermids bloet instaren ende weselijc ouerneighen die eneghe creatuere creatuerliker wijs met gode besitten mach ochte met onderscheede gheuoelen dats in danschijn des ghebrukens want daer wi ons seluen met minnen ontsincken in daenschijn der minnen daer en gheuoelen wi ander niet dan puer afgroondeghe grondelose minne oft al verberrende ons seluen van minnen in minnen in ewegher eeren daer wi ons seluen onthoeghen ontdiepen ontsincken ontbreiden in die eweghe wide wijtheit gods want daer wi onse ghescapenheit te male ouergaen ende navolghende sijn der enegher eenicheit gods bouen ons selfsheit dats die hoechste ouerganc ons gheests die es sonder al aerbeit want ghewareghe gheestelijcheit daer die es si en quetst noch ziele noch lijf maer het weent menich mensche sijn verwect ochte ghetoghen van gheeste eyghen eenwillicheit oft puere natuere es badt sijn meeste daeromme seggic v op dat ghi weten selt dat ghewareghe inwendeghe puere gheestelicheit en quelde nie ziele noch lijf want volcomenne minne alsi douerhant hebben mach ende vercrighen in ons dan eest al te vreden ende ghesaedt dat in ons leeft dat vore in groten storme ende met onghedueregher woedegher minnen in ons was nochtan beweecht ende beruert godtelike minne in ons ziele ende lijf natuere herte ende sin ende al ons binnenste navolghende werkelike crachte die werden beruert ouermids hertelike inwendeghe ghereuentheit van gheeste tot in ons bu tenste sinlike gheuoelen werden wijs ghewaer ouermids die doer schinende godtelike rayen der ewegher claerheit gods die ons van bouen neder weert licht in die innerste ghestilde vonke onser zielen met haer selfheit selfsheit soe gherijnse die ene opgaende verhauenne bloete werkelike inghekeerde cracht ons gheests in hare simpelheit met werkeliker in maninghen harer ewegher drijheit van daer sal ons god toe spreken met hem seluen ende met allen sinen gauen ouermids sijn persoenlike drijheit ende sal ons daer leeren in die ouerste opgaende verborghene cracht ons gheests die hem daer bouen redene ende sonder middel gheenicht es als ghi ghehoert hebdt alle waerheit voert te bringhene alsoe verre als wier ontfanclijc sijn ende wise met redenen verstaen ende begripen connen maer minne moet al bloet met haren navolghenden wisen sonder wise bouen redene ende sonder wise gaen tot voer die hoechste onwise selen wi in ende ouer gheleidt werden sonder middel vanden gheeste gods ende ons seluen ghewarichlijc bekijnen dat noet sijn ouermids dat hoechste onkinnesse dat leert ons al heilich kinnesse gods ende ons selfs ouermids verlichtheit onser redenen te oeffenen alle doechden sonder middel in een tot voer een ieghenwoerdicheit gods ouermids die leuende opgaende onthoghende binnenste ons heren ihesu cristi die alle minnende gheesten voer gheet ende in grondeloeser wijs onthoghende es voer dat aensichte sijns vaders want alle minnende verhauenne gheeste die crighen voert meer nv merct my wel ende si ontbliuen met haren crighe te cort in ghebrekenne in die onthoghende onreikelike werdicheit cristi want daer alle minnende gheeste ghebreken voer cristus werdicheit in cleynheiden dat verstaet alsoe vele voert te siene alst poent van eenre naelden groet ende dicke es soe es cristus werdicheit ende sijn gheestelike verborghene opganghe allene meerdere ende oec ouernemeliker dan alre heileghen werdicheit te samen dats een deel onser salicheit dat wi dies cleerlijc met onsen gheeste ouermids enicheit onser na volghinghen in sijn binnenste verholene weerdicheit ghesanken ende al crighende gheuoelen dat hi ons met sinen werkeliken toeganghe onthoeghende ende voergaende es als een principale hooft alre heilicheit en een ewich wtuercoren middelere tusschen den hemelschen vader ende menschelijc natuere wert hi ons daer sonder onderlaet gheboren als een eweghe wijsheit oft alse een ander persoen inder godheit wt dier hoegher eenuoldegher natueren gods oppenbaert hi hem ons daer als een blinckende oft blickende coninc der glorien gods oft als een weder blickende spieghel wert hi daer verstaen in een weliken woerde daer alle dinc in leuen ende staende bliuen ende in onthouden sijn ende werden hier omme merct alsic eer seide ten anderen male ende sich al bloet in die hoechste stat der ghenadicheit gods soe sultu verclaert ende gheleert werden sonder middel van gode ende du selt daer antwerde ontfaen wt dier hoechster intreckender enicheit gods inden ouersten deele dijns gheests ouermids die drijheit gods selen spreken ieghen gode vrijlic gheeste met gheeste ende alsoe sultu hoeren smaken ende sien in driere simpelre stilheit die gloriose melodie sijnre stemmen ende daer sal ieghewelijc minnende gheest voer danschijn der minnen wten aenschine der minnen met onderscheede trecken alle sijn vonnesse ende claer ordinancie tallen dinghen dies ons noet es hoe wi gode selen leuen ende ons seluen ende oec ouermids die binnenste ons heren selen wi alle menschen gheheellijc van ons wisen te gode sonder ons seluen iet te suekenne oft yet te meynenne dats die ghewareghe wech der wtuloyender mildicheit der ewegher caritaten die ons van bouen neder vloyt sonder middel vter ewegher rijcheit gods die tshaers niet suekende en es want ghewarighe caritate vloyt sonder middel ende oerspronc wt gode ende es een wortele ende een fondament weselijc in bliuende ende hanct wederboecht met allen dien dat hare toegheuoecht ende gheenicht es alsoe souden wi sijn wederdraghende alle gauen in dat seluen sonder waer omme te haren eyghenen oerspronghe weert daer alle goet in een beseten wert na hoecheit onser onthoechnisse daer ons noch tijt noch stat beweghen noch berueren en mach noch oec egheen creatuere nemmermeer verriken en can na ghebeelder wijs noch ic my seluen anders dan met bloeten afgrondeghen grondelosen ghesichte na onverbeelder wijs wert daer elc minnende gheest verhauen in eenre sunderlingher wijs daer hem god herbeelden sal in ons ende wi sijn inwerken selen ontfaen ende ghedoeghen lideliker wijs sijn inschinen ende die ouerforminghe sijnre claerheit daer moet alles dincs een gheswijch sijn daer ons cristus wert gheboren als ocht gheen creature in hemelrike noch in eertrike en ware anders dan oft god allene in die ziele ruste name want dat onuerbeelde verhauenne herte dat hem allene gheenicht es ende gods heeft ghesmaect ouermids die puerheit ons gheests dat en mach gheen vremt beelde ghedraghen noch gheliden dat yet hinderen ocht die puerheit ons gheests ontvrien oft yet verdonckeren mochte dat contrarie ware den insprekenne gods oft sijnre gheesteliker inwendegher berueringhen enich letten oft hindernisse maken mochte aen ons dat selen wi scouwen ende vlien bouen alle dinc dat onsen vrien opganc benemen oft yet beletten mochte den bloeten inganc ons gheests scouwe alle heimelike te na wandelinghe der creatueren soe moechstu gode dinen gheest vrilijc ende willichlijc bieden ende gheuen telker vren es dat sake dat du dijns selfs alsoe gheweldich best dattu di seluen van binnen ende van buten alsoe vri wets in allen manieren dattu di seluen van binnen ende van buten alsoe vri wets in allen manieren dattu aen niemanne en hanct met eyghenheiden noch di seluen en besidts dan in gode allene die mensche heuet goet doen die hem alsoe van binnen gheuoelt hi leeft alte sekerlijc die gode eenuoldelike in enicheiden na volghen can bouen al dat hi selue es ende besidt in onthoechnissen al onser navolghender werke want enicheit es dat hoechste edelste present daer god die ziele mede visenteren mach want si maect ons in lanc soe meer enich ende leuendere ghemeynre vruchtbaerregher si vernwt ende verionct elken minnenden gheest die haer gheenicht es ende verwect alle die ghene die haers waer nemende sijn met eenre werkeliker minnen beide in hemelrike ende oec in eertrike vloyt god vte ende ouer met hem seluen ende met alle sinen gauen ouermids sijn godlike drijheit met volre ghenaden tonsweert natuerlijc ende oec ons ouernatuerlijc ende alsoe en mach hem god ouermids sijn goetheit ende die grondelose wt vloyende ghemeynheit sijnre mildicheit die alte zeere te verwonderen es ende bouen al wonder niet noch nieuerincs verborghen noch onthouden den quaden noch den goeden god en mach niet soe heimelijc verborghen sijn noch bliuen hi en si al ouer al wel te rechte bekint in eneghen sinne natuerlijc oft ouernatuerlijc niet en wert hi bekint in allen staden ghelijc noch verstaen van sinen creatueren dat ghi dat wel wet ende merct my met onderscheede jc sal ons toghen vijf manieren vander berueringhe gods emmer deen anders dan dandere in wat manieren god bekint wert ende es ouermids redelike creatueren ende oec onredelijke in eenre sunderlingher wijs elc na sijn gheuoelen hoe god es in helle in hemelrike in eertrike ende oec int vaechuier hoe hi es ende leeft in die gherechte ende oec met sijnre gheweldegher macht in dongherechte want gods macht es in allen steden euen machtich van menigherande berueringhen daer die menschen mede beweecht werden natuerlijc oft ouernatuerlijc dat dertienste cappittele nv merct cort dese vijf partyen elc met onderscheede ghedeilt haer berueringhe daer elc mede beweecht ende ghenoept wert natuerlijc oft ouernatuerlijc ouermids natuerlike verstendicheit moet emmer deen van beiden in ons sijn natuerlijc kinnesse gods met gracien ghesiert want die prophete sprect omnia seruierunt tibi dat es te segghene alle dinc dienen di dats gode want gode dienen in ontfermherticheiden dats regneeren conincliker wijs met gode als een ghetrouwe onder worpen dienst bode in rechter ghehoersamheit der wet gods ende der heilegher kerken dats der goeder mensche yerste berueringhe daer in te volstaen totten lesten inde toe dies nymant gheuoe len noch ghesmaken en mach hi en hebbe een goede opene consciencie sonder alle wroeghinghe ende berespen van doot sonden dat werct gracie in die ziele die ons van bouen neder vloyt ende si beweecht ende beruert alle ons nauolghende op gaende werkelike cracht met middele ende oec sonder middele leidt ons gracie van gode te gode ende alsoe ruert god sijn ghetrouwe wercliede beide met natuerliken gauen van buten ende met ouernatuerliken insprekenne biedt hi sinen ghetrouwen knechten haren loen dies die quade mensche niet gheuoelen en mach allene met natuerliken insprekenne dat wel wt redenen comt ouermids ghemeyne voerloepende gracie alse wel beruert voerlopende gracie die god gheset heeft inden tijt der gracien die quade als die goede ende meer iaechse anxt ende eyghen vreese haers selfs als ghi hoeren selt cort vander quader partyen hoese eyghen minne anxt ende vreese der hellen allene stoect ende drijft diese puerlijc allene tot hem seluen hebben ende tot niemant anders ghewarichlijc als ghi merken selt in dese quade partye allene vindic vierderhande liede die alle voerlopende gracie beruert oft puernatuere oft haer eyghene verkerde gheveistheit oft verkeerde liefde diese allene tot hen seluen hebben deen anders dan dander ende meshaghende alle goede want si en sueken noch en meynen nemmeer deer gods dat doch een leuende fondament al onser goeder werken es dat ons met trouwen in gode leidt mer si sijn bedroghen al wandelense met enen natuerliken lichte inden tijt der gracien voer doeghen gods si wandelen buten den daghe der gracien voer doghen gods donckerlijc ende niet ouernatuerlijc dat sal v van sommeghen selsen ende wonder hebben elc quadere ende noch quadere deen meer dan dander al werkense iet goets voer doghen der menschen van buten om haer selfs wille naden seden haer meininghe ende haer inwendeghe ghesichte steet wederboecht verkeerder wijs al weten sijs selue niet op hen seluen ende om haer eighen gherief meer dan om die eere gods te vervolgene daer omme bliuense onverlicht van bouen ende eighen haers selfs in demsterheiden ende en dorren gode niet ghetrouwen sijnre ontfermherticheit dan al twiuelende op haers selfs werke verlatense hen meer danse doen op die ghenade gods daer omme en moghen die menschen der ghenaden noch der goetheit gods alsoe nemmermeer inder zielen gheuoelen want si achten haer werke te groet ende weghen gods ontfermherticheit te cleyne ende alte luttel voer sijn oeghen dat doet al haer cranc betrouwen ende haer twiuelechtege gheloeue dat en es gheen gheloeue dat op enen twiuel steet want en hanct in gode emmer niet noch en es op cristus den leuenden onuerganckeliken steen niet ghefondeert met hemelscher oeffeninghen mer het es ghefondeert wee ons die alsoe leeft dat wi oyt ghe boren worden ay laessen op arme onleuende dode werke die comen ende gaen metter tijt nv merke yegewelc sijn fundament wat hulpet dat wi varen vijsnasende ende en gaen niet te gronde der dinc daer omme verliesen dese al haren tijt dierste sijn alle die ghene die van ghewoenlijcheiden sundeghen ende dicwile vallen al eest hen leedt ende op staen weenen daer bi alsi haer quade ghenuchte wt gheoffent hebben eest met wiuen eest met anderen dinghen die en staen nemmermeer ghewarichlijc op in dier voeghen dandere sijn quadere dat sijn die ghene die alle goede dinghen versmaden ende gods noch gheenre doecht en roeken noch en achten wat men hen van gode seet si houdent voer truffen ende makenre dicwile spot ende sceeren mede daer die heileghen haer bloet om ghestort hebben dese sundeghen soe swaerlijc inden heileghen gheest dat cristus selue sprect si en werden hier noch nv noch nemmermeer vergheuen dat en es niet alsoe te verstane si en moghen wel vergheuen werden hoe groot die sunden sijn mer het es alsoe te verstane dat ons here meint datse selden rouwe vercrighen oft niet bekeeren en willen die alsoe sundeghen wt eyghenre quaetheit want si sijn soe ghelijc den tyerannen die de heileghen persequeerden nv merct merct my nauwe voert te gaene op die ghene die gheesteliken schijn draghen ende swaerlijc dolen in liechte der natueren sonder ouernatuerlijc kinnesse ende nochtan heilich weenen sijn daer af comt hen alle gheestelike scade ende verborghenne op draghende gheestelike houerdicheit ende en wetens selue niet om datse soe wijs willen sijn bouen andere soe glorierense in haer herte duueliker wijs verheffense ende behaghen hen seluen in haer verstennisse al lucifer dede om datse een sunderlinghe wise voeren van buten die niet ghemeyne en es soe willense ghesien sijn ouermids haer voernemenheit vanden volke ende draghense hen ane der eren ende des loefs der liede datse gode allene aen draghen souden met menichfuldeghen loue der doecht ouermids hoegh inwendeghe werdicheit hadden wi ons seluen met allen doechden in gode beseten voer alle na volghende wisen der doecht soe waren wi gode een ewich offer wat helpen teekenen ende grote wisen van buten sonder die doecht van binnen te gode ghedreghen die ewich blijft ghi selt weten dat vter voernemenste wisen van buten daer die doecht van binnen niet voer die wise en gheet ontsprinct dicwile sonderlinghe opdraghende houerdicheit alsoe alle weghe in contrarien vter diepster oetmoedicheit van binnen ontsprinct die hoechste doecht die ons voer dat aenschijn gods leidt bouen alle stade der hemele verheft bloete minne die eneghe weselike opgaende cracht ons gheest ende bouen ons redelike cracht ons crachte verheft si ons ende bouen ons werkelijc verstaen voert ons minne ouer in enic heit tot inden derden hemel bouen alle beweechlike dinghen ende oec inual van beelden doer dat ouerste fiermament voer die hoechste claerheit gods daer en mach ons gheen dinc rueren trecken aen neighen noch hinderen het en es ons dan al gheuolchsam dat in ons leeft sonder contrarie van den nedersten in keere onser sinlijcheit die sijn gheuoelsam sonder weder streuen ende onderworpen wel ende ordelijc bedwonghen onder ons verlichte redelike onderscheedeghe voerstaende werkelike na volghende crachte die hem altoes voer neighende sijn ende krighe in ontbliuen ouermids wiseloese oeffeninghe van aen cleuender minnen na een ewich goet ende alsoe hebben wi daer ghewout ouer tien steden inden middelsten hemel der caritaten daer die heileghen in sijn met hare ghemeinheit te samen eighewelc deen biden anderen ende bi cristus ghemeinlijc houdense hem onder gode altoes beweechlijc in oeffeninghen van minnen met ewegher werdicheit staense ende leuen werkelijc in al haer crachten want si verleysten moghen sonder al onderlaet ouermids cristus voer dat gloriose claer aenschijn der intreckender ewegher voercomenre drijheit gods daer selen wi behelst ende gheestelijc in gheeyscht werden voer dat grondeloese abbys ouermids viseloese minne van ewegher in maninghen soe eyscht die af gront alle minnende verhauenne gheeste die gode daer gheenicht sijn inden afgront daerse anders niet en gheuoelen die berrende vernufteghe gheeste dan al verberrende hem seluen te nieute van claerheiden in claerheiden oft een ewich versmelten in die puere afgrondeghe grondeloese minne daer werden wi ghewaracht vanden gheeste gods ende gheabbitueert ouernemeliker wijs van noch meerre claerheit in claerheit bouen ons selfsheit want ghi selt weten daer alle ghescapen gheeste ghebreken ende haers selfs beroeft ende ontwracht werden van claerheiden in deemsterheit daer es die godtelike claerheit alre claerst ende oec ons die waerheit alre ouernemelijcst want god ghebruyct sijns selfs in eenheit sijnre natueren bouen alle ghescapene gheeste ende wi ghebruken met onderscheede ons selfs puer creatuerliker wijs ouermids gracie daer wi ons ontgheesten want god ontgheest hem wederboechder wijs contrarie onsen ontgheestene hi ongheest hem in sijn wesen ende wi ongheesten ons seluen navolghender wijs bouen ons seluen ende buten ons seluen ende oec bouen al onderscheet ende anderheit werden wi daer een gheest ende salich met gode ende een puer weten in sijn weten een onkinnesse ende een onuerstaen dat alle verstennisse ende ghescapen gheesten voergheet ende haer werkeliker bloete vernuft onthoeghende es ende voergaende ende wi blindelinghe na volghen met onsen bloeten verhauenen ghesichte altoes oef fenachtich doer die doer scineghen cristallen hemel selen wi ouer ghehaelt werden in elken nuwe als wijs waernemende sijn doer alle ghemetene claerheit selen wi ons seluen ontsincken ende ontbreiden verre in die verlorenheit ende daer in es gheleghen onser alre hoechste salicheit daer en quam noyt creatuere si en mochte daer niet ghedueren in dier wilder auentuere soe verre in die verlorenheit wat soude daer yemant maken hets daer vri van allen saken beide rasten ende waken een stille ledicheit dits daer beide sonder aerbeit daer hem alle gheeste onthoeghen steruen liden ende ghedoghen voer die onghewrachte enicheit het es een stille iachte si doervloyt alle ghedachte ende haer natuere ende haer ghescapenheit ende alsoe seldi weten wert god na gheest wise ende es te male onse ende wi te male sine daer hi ons ontwerct ende oueruoert ende maect ons een in sijn wesen bouen alle ordinancie ende redene ende onderscheet werden wi daer een enich een niet een alse een mer een enicheit gods van gode beseten bouen alle ghelijcheit van weseliken loene ende oec van toeuallegher na volghender verdienten want minne selue sijn trect alle weseliken loen na haer ende maect ons seluen minne van minnen ende doet ons te male minne sijn ende werden ende een weselijc ghebruken haers selfs dat verhoghet al minne selue te sine dat men gods ghesmaken ende gheuoelen mach beide hier ende inder ewicheit deser weseliker enicheit gods die allen ghescapenen gheesten ouerweselijc ende ouernatuerlijc es en mach niemant gheuoelen ten moet hem tierst costen dat hi selue es ende al dat hi daer toe inder tijt verleisten mach ende dat hi ligghende ende oec roerende heeft beide in hemelrike ende in eertrike dat hi dies sonder eighenscap ghelijc sonder enich verkiesen sta van allen dinghen die hem ouer den haels vallen moghen nv ende ewelijc beide lijfleker dinc ende oec gheesteliker steruens ende leuens na den alre liefsten wille gods wat comt ende gheet dat hi alles te rasten ende te vreden sta in rechter verduldegher ghehoersamheit dat hoert enen ghelatenen mensche van gheeste toe wat god op hem ghestaden ende ghehinghen wilt in tijt oft in ewicheit eest helsche ellende oft hemelsche vroude dat souden wi vrilijc ende willichlijc ontfaen vander hant gods in eenre voercomenre ghelijcheit na gheest wise souden wi onderdaen ende onderworpen sijn ende laten ende legghen ons onder die vri moghentheit gods ende onder alle creatueren in rechter oetmoedegher goedertierenheit dat wi anders en souden moghen willen verkiesen na eighen gherief ons selfs dan god werken ende ghestaden woude nv ende voert ewelijc met ons soe quame ons al ongheual der natueren wel te poente ende te gherieue consten wi ons seluen te gronde laten ende ghedoghen onder die goedertierenheit gods alse onder sijn ontfermherticheit soe worde onse helsche ellen deghe pine godtelike sueticheit ende blijscap ende ghesonde van herten ende hemelsche vroude inder begheerten met eweghen troeste der volcomenre gracien ende oec souden wi daer toe sijn alsic eer seide een ouercomende wtuloyende ghemeyn mensche in gheesteliken dienste alder werelt ghemeyne caritate wilt altoes vloyen oft wederdraghen inweert ebben teenicheiden wert want en es gheen caritate ensi datse vloye van buten ende van binnen want dats gods eighen werc tons weert ende oec cristus proper allene van natueren ende allen sinen gheminden van gracien ende van ghenaden oec waren wi sinte pauwelse ghelijc in dien twee poenten hanct van bouen tot beneden alle heileghe werke van oeffeninghen ende werkeliken loene daer bouen want alsoe vele steruens es als leuens het wast beide te samen op deen in dander gheuoecht met elken goeden mensche dan scheen aen pauwels wel nv merct den sin want doe paulus wert ghetuct ende ghetoghen ende verhauen bouen hem seluen tot inden derden hemel doe sette hi hem seluen weder ten alre nedersten op cleyne diepe gront oetmoedicheit alsoe souden wi oec doen ende hi ruemde ieghen gode van binnen metten inwendeghen bloeten opganghe sijns gheests so boech hi hem te gronde neder in een vermeten sijns selfs totter doot toe onder gode ende wt dien gheuoelenne gaf hi hem te male ouer ende daer wert sijn gheest ghedoot van alre eighenheit daeromme sprac hi wt dier cleynre oetmoedicheit want hem als niets niet en dochte dat hi hadde moghen doen oft werken ieghen dat hem god ghedaen hadde here wat wildi met my doen daer hadde hi gode alsoe vaste met herten ende met begheerten vercoren in verloecheninghen sijn selfs dat hi voert sonder verkiesen bleef van vremden saken alsoe souden wi ons selfs steruen ende alre eighenheit ende oec al leuende gode onsen gheest ouergheuen ende souden daer groete ende antwerde ontfaen voer sijn wesen daer werden twee willen een wille ende een gheest met gode daer wi ons seluen doer liden ende al onderscheet ende anderheit begheuen ouermids vri aencleeuen van minnen in minnen ghebreken bouen redene ende sonder wise ouermids bloet instaren ende weselijc ouer neyghen gheeste met gheeste in salicheiden hier seldi voert merken den sin dats der hoechster minnen keer soe dat die hoechste weselike minne gods ons op gaende werkelike minne beuaen ende behelst hadde ons bloete ouer heuen ghesichte in danschijn haers ghebrukens daer onthoeghen wi ons seluen ende ontfaen daer altoes nuwen graet van loene ende claer onderscheet van godtelike waerheit tallen dinghen dies ons noet es eest dat wi voer staende bliuen ende ons houden starende ende neighende ouermids verlichte redene ende wi ons daer weerende sijn ieghen dat suete ontmoetende gherinen des voercomens vrien delechs cussens der minnen gods ende wi daer werc ende onderscheet ende oec anderheit ende oeffeninghe tusschen gode ende ons behouden moeghen ende connen soe en selen wi ons die minne egheen sins niet laten verwinnen om steruen noch om leuen en selen wi haer niet volghen in enigheiden bouen noch buten ons seluen mer wi selen lieuer vechten metten gheeste ende striden enen heileghen strijt ieghen haer gherinen oft souden seker ieghen haer ons oprichten met scilde ende met speere ende met alrehande sierliker wapeninghen van doechden ende alsoe souden wi ten kampe ende te wighe op staen gherecht ieghen daenschijn der minnen ende en souden ons niet laten verwinnen noch in haer aenschijn ons seluen ontsincken en ware oft si ons verwonne met crachte ende met ghewoude ieghen onsen danc seker dan mochten wi wel ende met eeren terechte ouer minne claghen dat si ons die foertse ende die ouerdaet ghedaen hadde alsoe gheliker wijs dat een maghet claecht ouer haren brudegom als hise beslapen heeft want alsoe langhe als haer die maghet ieghen haren brudegom weert ende weighert soe wast harer beider minne ende liefde met ghieregher heeter ghelost diese te malcanderen hebben maer daerse beide in eenen vleesche verwonnen ende droncken sijn daer gheschiet die verborghenste enicheit der natueren nochtan en can dit niemant verstaen hi en hebs gheuoelt inden vleesche mer hier af eest quaet vele spreken maer ghelikerwijs eest metten gheeste tusschen ons ende gode alsoe dat wi teeren op gode ende god op ons nv merct soe dat die hoechste godtelike minne onse werkelike minne oft onse ouerste cracht ons gheests verriken ende beuaen mochten in haer eenuoldeghe aenschijn des ieghenwoerdichs ghebrukens gods sonder middel ouermids bloet in staren ende weselijc ouerneighen in af grondegher salicheit dats die hoechste ouerganc daer wi mede voerstaen ende weselijc in gaen ende met gheminre minnen wt vloyen ende al bloet ouergaen in enicheit van vierderhande wisen daer alle heileghe oeffeninghe in besloten es die eenen goeden gheesteliken ouercomenden mensche toe behoren dat xiiijste capittele nv dit sijn vier wisen die wi merken selen daer alle heileghe oeffeninghe in beuaen ende besloten es van bouen tot beneden die enen goeden mensche ende enen gheesteliken mensche toe behoeren ende ten derden male enen godliken ouercomenden ghewesenden mensche in doechden eyghelijc toe horen dat hise claerlijc in hen na gheest wise versta ende in hen met ondersceede gheuoelen ende alsoe selen wi ghelijc sijn den nedersten inghelen metten middelsten ende oec den ouersten inghelen ghelijc werden ende selen cristus ghewarich god ende mensche leuen dies oec niet en gheuoelt al sprake hi met hemelschen stemmen ende met ingheliken tonghen van lude jc hieldene voer enen grouen esel voer gods oghen wat hi anders scheene van buten scierlike wandelinghe noch hoeghe spre ken dat en gheeft ons theileghe leuen niet nv merct den sin deerste dat een godtelijc mensche in hem gheuoelen sal dats dat hi met herten ende met begheerten ende wt allen sinen crachten wat hi verleisten mach ende al krighende voert op sal staen ghericht voer die hoecheit gods ende hem verhanghen vinden met ewegher minnen daer bouen al dat in eertrike es dat sal hem te cleyne ende tynghe sijn ende wi selen ons altoes houden ende oec oeffenen wat dat wi in ons gheuoelen moghen na ghemeyn wise der heilegher kerken ende also sijn wij ghelijc den nederste eertschen inghelen die ons wisen ende weeghen ende ons ghebet draghen voer doegen gods ende selen die driheit gods aenbeden met herten ende met monde ende boeghen ons knien onder cristus soe hebben wi enen staet metten gheboden gods in die heileghe kerke die ghewarich es met allen goeden mensche ende wi selen daer toe in ons herte draghen met groeter heeter berrender werdicheit cristus passie sijn doeghen ende sijn versmaedde ellendeghe doot met al der martielien dier toe hoert ende sunderlinghe selen wi int herte draghen ende drucken ende printen in ons sijn edele vijf wonden daer vte vloyt ons altoes hertelike spise onser begheerte ende hemelsche sueticheit daer beide lijf ende ziele mede ghespijst werden ende oec sijnse wel terdendeel onser salicheit daer wi die quade werelt met verwinnen ende onse wtwendeghe sinne met bedwinghen van quader ghelost te volghen onder die redelike crachte ende aldus hebben wi vijf steden dat sijn ons wtwindeghe sinne bedwonghen onder onse inwendeghe sinne ende alsoe selen wi werken met sinliken beelden inder natueren ouermids die ghenade gods ende selen hier met gaen alsoe onse here sprect int ewangelie als ghetrouwe knechte in die vroude ons heren dander dat een godtelike mensche in hem gheuoelen sal ende moet van noede die gode aenbeden wilt wt enen bloeten verhauenen ghesichte bouen beelden al sonder wise nv merct daer hi met sinen vrien verhauenen ghemoede voer die ieghenwoerdicheit gods op steet ghericht ouermids verlichte redenne van bouen wt al sinen crachten ende gode daer sinen gheest al bloet biedende ouergheuende es daer sal hi in elken keere ende oec oeghenblicke groete ende antweerde ontfaen sonder middel van gode onder die minlike ontplokenne vloeghele der godheit dat sijn die persone gods die daer onsen gheeste ieghen comen tontmoete om ons te leerene alle waerheit consten wise gheuaten ende begripen voer daenscijn in te ghebruken der weseliker minnen voer dat pleine eenvoldeghe wesen gods dats die scoorsteen der godheit daer nie creatuere in en quam werkeliker wijs met eeneghen noch met gheenre verstennissen anders dan met verloegheninghen ons selfs ouermids ontsonckenheit van een voldegher ghestilder minnen als ons die godtelike persoene daer behelsen ende onsen gheest bedecken met gherinen van minnen tusschen dat intrecken hare bescaduwinghen ende ons met haren werkeliken vloeghelen ouermids eweghe in maninghen tusschen die vloghele hare godheit beuaen hebben ende wi daer scouwen die godtelike driheit ane met onderscheede elken persoen in sijn persoenlike in treckende claer aenschijn hoe si hem met onderlingher minnen onderscouwen ende ondersien malc in ander die vader bekint hem daer alse een ander persoen ende als een ghebarere des eewichs woerts want die vader es een beghin alder godheit sprect sinte augustijn die sone bekint hem daer als een eweghe wijsheit ende die heileghe gheest bekint hem wt vloyende als een weselijc goet oft een riuiere van minnen daer van hen beiden dese drie eyghenscape ende en waren nv noch noyt verscheiden want si sijn een enighe onghewrachte natuere ongheformt sonder ghelijc bouen alle figuere ende alsic dit aenscouwe af grondelijc ende al bloet aensie voer danschijn der bloeter minnen met minen bloeten ghesichte nv een nv drie inden bloeten spieghel der godheit daer eynden alle wisen voer donwisen want daer hanghen alle werkelike menichfuldeghe toegaende weghe die sinlijc sijn oft die wi met redenen begripen connen in eneghen sinne aen die nederste crachte onder den bloeten inganc der ghedaente oft der ghestilder weseliker minnen want alle toegaende weghe die in ons met waer omme staen die houden hem hebbelijc in haer abijt als wi al bloet sonder waer omme bouen redenne ende sonder wise gaen ende die weselike minne gods daer ons werkelike minne behelst heeft op die palen tusschen die termte van twee riken die beide ewich sijn daer selen wi ons werkelijc ende ende oeffenachtich houden ende dies waer nemende sijn soe wi alre naest ende alre nauste ende eenwoldichste connen want in beiden gheleghet onse salicheit dese twee werkelike eweghe riken selen wi merken waer si beghin ende inde hebben ende vergaderen met onderscheede twee ghesichten op een weselijc poent inder ghedachten dwerkende leuen inden hoechsten graet en tscouwende leuen dat men een puer afgrondich godscouwende leuen heet inden nedersten graet dats daer eenuoldeghe meyninghe wert bracht voer den bloeten inganc der ghedachten daer beghint meininghe oft minne voer dwerkende leuen ende int sonder middel voer gode in een scouwende leuen want minne meininge houdt haer simpel ende eenuoldich sonder wise bouen wise ende haer werken volghen haer na van beneden opweert den toeganc van allen doechden hout hem onder den bloeten inganc der ghedachten daer vereneghet dinwindeghe leuen int scouwende leuen op een poent voer derue gods met twee riken ende oec met volmaecter gracien voer dat wesen der weseliker minnen gods daer soe steet dwerkende leuen volmaectelijc inden ouersten graet der volcomenre caritaten daer haer die minne gods weselijc houdt bouen alle hemele voer dinwesen gods in ons die ons sonder middel in gode leidt in daenschijn des ghebrukens gods ouermids bloet instaren ende weselijc ouerneyghen gheest met gheeste tontmoete in salicheiden daer wi scouwen dat aenschijn gods vander eenre claerheit in die andere claerheit ende alsoe ontfaen daer die saleghe gheeste in die ouerste claerheit die glorie gods ende alsoe werden wi daer ghetoghen inden gheeste ende verhauen bouen ons seluen in een godtelike eenuoldich bekinnesse gods bouen alle heilicheit van verstane ende van onderscheede dat redene van gode toeghen mach in eneghen sinne want hets bouen alle inval van toeualleghen beelden daer en mach hem gheen sin verschinen noch vertoghen in die weselijc opgaende verhauenne cracht ons gheests anders dan met bloeter minnen ende alsoe es god onse ende wi sine ende en sijn daer nyemant niet dan gode allene hem enich ende al te sine mijn lief es mijn ende ic ben sijn sprect die minnende ziele ende aldus si wi den middelsten inghelen ghelijc dat heeten die berueren die daer altoes berren in daenschijn der minnen onder dat verberrenen een eewich verberren ende in minnen van minnen te versmeltene in minnen ende alsoe ga wi met gracien bouen gracie doer dinneghe werkende leuen voeren wi den toeganc van van allen doechden tot voer den bloeten inganc wt alder ghedachten tot voer den weseliken ouerganc daer ontfaen wi dat verborghenste leuen der gherechticheit dat volcomenne menschen toe hoert ende hier met selen wi ouerwandelen in enicheit bouen redene ouermids die eneghe cracht ons gheest in die verholenne weghe gods ende selen oec wtgaen ende ouervloeyende sijn als een ghemeyn dienst knecht selen wi hemelrike ende oec eertrike verwollen met sijnre grondeloser minnen ende alsoe houden de wet daer die prophete af seit der volcomenre vriheit ende aldus selen wi te gode gaen alle weghe ouermids middel der heilegher kerken na ghebeelder wijs met allen waerommen die ons redene van gode toeghen mach ende selen daer tenden gode minnen om hem seluen soe hebdi dwerkende leuen inden hoechsten graet alsoe verre alsic met redenen toeghen ende verstaen mach ende alsoe woent god ende wandelt in ons met sijnre gracien ende drijft ons ende stoect in lanc soe meer hem te minnene ende sijn ere ende sinen lof te suekene waer wi connen ende moghen ende ons seluen vertiende sijn in allen dinghen dat hoert ten inwendeghen leuen toe wat menschen die na dese maniere te gode gheuoecht es met allen sinen crachten op steet ghericht die hi verleisten mach ende alsoe gode ieghenwordich heeft hi weet emmer wel dat hi gode mint want hi hem nemmeer ghedoen en can nochtan en es dat egheen gheestelijc verhauen godscouwende leuen al soudens selke liede weenen die rijc sijn van herteliken gheuoelenne want het blijft al in perssen ende in maten met wae ommen ende in wisen ende na desen maniere wat menschen die niet hoeghers en versteet noch en gheuoelt in hem dan hi gode mint om hem seluen alsoe sueken wi noch gode met ons seluen ende om hem seluen met verborghenre eyghenheit ons selfs ende en wetens selue niet hier omme ontblijft god den goeden menschen ende en comen ter smakender wijsheit niet die nochtan aen gode in hoecheiden verhanghen sijn hier hebben wi deen rike met onsen werken dats herde cleyne ende alse niet op te verlatene wat wi in ons gheuolen moghen nochtan wandelt god na dese maniere in ons met al sijnre drijheit ende alsoe ghebruken wi hier alle weghe gods met middele ende leuen alsoe in perssen ende in bande ende oec in woedegher minnen met herteliker begheerten wandelen wi na deser maniere met onsen opgherichten crachten voer doeghen gods als goede ghetrouw knechte selen wi al vechtende ende al stridende die werelt doer liden ende na riddersche wise souden wi trecken ten lande weert van beloften ende en souden nemmermeer rasten noch op houden in ons seluen gheduerende mer wi souden vaste voert varen ende krighen in ontbliuen na een eweghe rijcheit die allen ghescapenen gheesten voer gheet ende onthoeghende es in haren crighe ende si sijn hier met ghelijc den nedersten inghelen die ons wisen ende weghen vander onduecht in die doecht hier met bliuen wi sinlijc ende altoes menichfuldich in onsen werken ende al onghestedich dander gheestelike rike daer wi in gode met ghesteedicht ende gheerft sijn voer wetti dats dat wi met onsen verhauenenn opgheuoerden crachten selen wandelen bouen redene met enen bloeten onghebeelden ghesichte sonder middel in een godscouwende leuen ende alsoe selen wi ontfaen alle ghenade in danschyn der weseliker minnen gods daer wi weder van gode ghemint selen sijn ende werden ende hoeren die suete melodie sijnre stemmen die es alte onvernemelike gracioes want sijn eenvoldich inspreken sijns gheests ende sijnre beweghinghen te gheuoelenne dat trect ende saect onsen gheeste bouen alle menichfuldeghe heilicheit van ghedachten beide van buten ende van binnen ende doet ons hem allene gheeenicht sijn ende hier in sijn wi ghelijc den middelsten inghelen met dien weseliken inghekeerden gheesten die altoes gods ghebruken sonder middel van aensichte taensichten ende alsoe beeden wi den vader ane inden gheeste ende inder waerheit elken persoen met onderscheede inder godheit god ende here bekint met namen ende toe namen ende alsoe selen wi alle doechden werken als wi ons daer henen keeren sonder arbeit ende vrilijc varen ende vlieten al hemelrike ende eertrike doere ons en sal dan nyemant moghen hinderen noch letten ende selken aenbeederen sijnt daer cristus af seit die de vader suect die aen gheen dinghen en hanghen met eyghenscape dan aen gode allene hem enicht ende al te sine dan es des menschen wille alre iert vri edel worden ende gods ende sijns selfs gheweldich hem te keeren waer hi wilt ghelijc den vlieghenden aer die een coninc es alre voghele alsoe oueruaert dan die mensche met sinen bloeten ghesichte sijns gheests sonder hinder ende enich letten alle dinc ende alsoe voeren wi werkende leuen int scouwende leuen ende werken al scouwende ende scouwen al werkende nv merct voer danschijn der ghebrukeliker minnen daer en mach minne noch oec mijn ziele die daer gode siet nemmermeer egheen van beiden ledich sijn si moet emmer minnen ende minnen want scouwende leuen en mach niet te meer sijn noch staen sonder dwerkende leuen dan die visch en mach leuen die in dwater leedt ende swemt sonder drincken want magdalena daer wi tscouwende leuen bi verstaen ende martha die waren herde na belanc ende wandelden te samen bi een dach ende nacht want si waren twee herde lieue ghesusteren bi marthen was maria ghelooft ende ghepresen als wi ons wt keeren ende omme ende achterwert sien ouermids die driheit gods soe es ons leuen menichfuldich in onsen redeliken toeganghe al in beelden ende met wisen ende als wi ons inweert keeren met onsen bloeten ghesichte bouen redene ende sonder waer omme ouermids die drijheit gods ter enegher enicheit gods weert soe onthoeghen wi ons seluen in danschijn der eenvoldegher minnen gods ouermids bloet instaren ende weselijc ouerneighen alsoe werden wi daer te male ouerghehaelt ende ghetoghen gheeste met gheeste voer den ouersten tot inden ouersten derden hemel der doerscinegher claerre caritaten daer die hoechste inghele in sijn ende die saleghe ouerlidende gheeste die daer alle weghe berren ende verberren van vren tueren in ewegher minnen met al hare ghemeynscap als cherubinne ende scheraphinne ende alsoe voert ons minne bouen ons seluen ende bouen ons seluen ende oec bouen al onderscheet ende anderheit tot in een duystere ouerweseliker stille dat te male buten den gheeste ende oec bouen alle gods heileghen daer si wi ene salichheit ende ene vroroude ende een loen een kinnesse ende een verstaen gods god met gode in ons seluen creatuere ende alsoe behouden wi altoes werc ende oeffeninghe der doecht ende claer onderscheet ende anderheit na volghenderwijs tusschen ons ende gode ende in ons seluen altoes tinghe te cleine hongher dorstich ende alsoe teeren wi gheeste met gheeste op gode ende god weder op ons ende daer hi ons verteert werden wi gheabbitueert ende verwandelt in hem sprect augustinus ende alsoe maect ons god een in sijn wesen daer si wi alles ledich ghestilt droncken oueruloedich dit ghetuucht ons beide die screftuere ende oec der heileghen woerde sinte bernaert doet ons verstaen dat si daer beide tsamen gaen hongher ende satheit beide sonder arbeit daers hongher in ghemeten ende satheit sonder verdrieten sinte pauwels sprect na enen sinne dat si daer niet en werken inder ghenaden noch die ghenade gods en werct in hem johannes sprect salich sijn die doode die in gode versteruen sinte dyonisius sprect die doot en es niet anders dan een ouerwandelinghe oft ouerwandelen in een onghescapen leuen een ander leeraer sprect si werden daer begrauen daer cristus begrauen es ende cristus sprac selue vader ic biddu dat si een sijn alsoe wi ghi ende ic een sijn nv bidt voer den ghenen die dit screef ic weet wel dat hi een sundere bleef ende hebbic oyt yet misseit ic bids v dat ghi vercleert mijn grofheit sijn die woerde oec yet verhaest oft te cort ende te cleyne soe nemt den sin alsoe ict meyne amen 