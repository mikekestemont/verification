prologus broeder ians de goede coc van gruenendale sijn rolie vander woedegher minnen dese rolie sal schinen ludende vander sotter minnen maer ic seggu wiese te rechte versteet die sal alle sottheit uerwennen oec biddic v al es dat sake dat mine woorden hoghe luden dat ghy my daer omme niet ouerdelic en meerct noch oec v seluen niet en quedst an my maer meerct oec waer de woorde oetmoedich sijn daer by want het heeft menech man in sine leeringhe herde hoghe ghesproken die selue niet ouerdich en was daer by oec moet dicwile de mensche hoghe ende nederspreken na dat de minne gods sijn herte wilt ontsteken maer emmer en bekenne ic my gheen oorboorleker dijnc dan dat ic gheproeift werde op dat ic my seluen leere kennen arem sondech mensche dat ic ben al weetic oec wel dat dien mensche alde weerelt niet en can ontfoeghen noch ontsaten die hen vrywillichlic te gode can laten ende dit es een seker teyken daer by dat al sijn leuen van den heyleghen gheest sy ya al woudemen v doden metten handen ende verscoren metten tanden des en seldy nemmermeer willen wreken noch anden want inden gront der oetmoedicheit en mach gheen ansel commen noch gheraken explicit prologus die rolie vander vallende woedeghe herteleke berrende minne te gode waert nv hoort want ic soude v gheerne vraghen ende andworde gheuen hoe hen die ghene van binnen gheuoelen die dach ende nacht in qualen van minnen leuen in een godtelic crighen in ontbliuen sonder gode te vol hebbene siet dese wallende woedeghe herteleke berrende minne te gode wert sy maect dach ende nacht inden mensche daerse es alsoe groten storem ende oec alsoe menegherande wonder bouen wonder van herteleker begheerten te gode weert dats v alle die ghene die yet met tonghen spraken of emmermeer met tonghen spreken selen niet en moghen volsegghen ende dat es oec my seluen arem sondech mensche alle creatueren segghen of leeren mochten dat es mendere vele dan een cleyn sempsadeken groet es ieghen dat ics weet ghesmaken of gheuoelen want dese woedeghe minne gods seldi weten daerse bouen redene ende oec sonder waeromme steet ende gheet in ons ouermits of ouermids een vernuftech godtelic crighen in ontbliuen siet daer doen se ons te rechte claghen ende weder claghen ouer gode ende oe sic ouer de onbegripeleke minne ende nemermeer en mach dese mensche tonrechte claghen ouer gode om dat sijn bloete ghesichte bouen redene steet maer wat dese woedeghe minnare gods claghet ende weder claghet ouer gode ende oec ouer de minne soe hy meer ende meer claghet ende weder claghet ouer gode soe hen de minne in lancso meer onrechts doet ende men andworden gheeft ende daeromme dijnct den mensche dicwile al onspoet wat hy doet want de minne en acht mijns niet een twint sy ghelaedt haer dicwile of sijs niet en verstonde of dat sy ware blent sy laet my oec dicwile arem ende ellendich quellen ende deruen sy en roukes oec niet al soudic thans van minnen steeruen ic moet der minnen dienen op minen cost het schijnt sy en heeft mijns no gheere no rouke no lost kennen lieue minne nv vragic v enden sic andwerdt my hier in ryme scone waer omme en gheefdi my v seluen niet te lone ya seker dit es seer sottelic ghevraecht want ic ben v alre ouerste vrauwe ende ghy mijn knecht ende ghy moet my dienen ouerrecht seker minne dit weetic ende des lij ic v wale dat ic moet sijn v onderworpen dienstknecht te berghe ende oec te dale ende altoes moet leuen na v wetteghe ghebode die ons alle ghemeynlic sijn ghegheuen van gode kennen lieue minne nv weetty echter wale al sonder waen dat ic dit cleyne ende groet al hebbe vuldaen ende waeromme mochdy my namaels uerwerpen ende verslaen wildijt weten ic salt v scriuen op dat ghy altoes cleyne neder ende oetmoedich sout bliuen wel behoet vander quader weerelt ende oec van des duuels rade des behoufdy vrouch ende spade koenen onduidelijk lees kennen lieue minne nv weetti achter sic wale dat ic my seluen niet en mach verheffen noch verouerdeghen te male want ic ben mijns selfs oorconscap v seluen also te gronde ende te niete ghestoruen dat ic v hoechste hulde hebbe verworuen ay wattan het es v noet want ghy puer creatuere sijt daeromme mochdy in v seluen bekinnen dat ghy altoes mocht toenemen ende winnen lieue minne van deser grofheit noch van desen eyghenen ghewinne en dorfdy my niet leeren waendy dat ic my na loen of na eyghenen ghewen wil keeren neenic niet des en seldi aen my niet venden want ic en mach my anders niet dan met minnen in minnen verbenden ende ochtic v my seluen geue te loene waert dan al vuldaen yaet minne nochtan willic altoes onderstaen kennen nv laet dan v claghen varen ic sal v namaels wel ende oueruloedelic betalen condijt condyt op my met dochden verhalen minne v ouervloedicheit merret my dicke te spade alsic alle dijnc hebbe vuldaen na uwen nausten rade nu meerct beroumich knecht minen nausten raet willic v leeren dat es dat ghy mijns cont deruen ende oec uwes selues steeruen in allen keeren lieue minne dit hebbic echter al voldaen want ic ben om uwen wille neder tot in die helle ghegaen ende oec hebbic ondertiden v hoechste vruchde willichlic ghelaten en mach my dit een twint niet baten yaet het sal v baten condy mijns willen verbeiden ende beiden want ic en mach my van v niet scheyden minn sic dit es herde neder ende oec herde oetmoedelic ghespraken of toch ghesproken nochtan hebdy dit mi seluen na mijn gheuoelen dicwile te broken seker quaet ondiere knecht nv mochtic my seluen noch ouermoedeleker vereffen heetti my lieghen ende ic en mach doch niemene bedrieghen minne ghy secht waer ende ghy hebt recht maer berecht my dies waeromme en sidy altoes niet soete ende goedertieren uwen ghetrauwen knecht ghy vraecht my zeere vele selen wy emmer moeten paerlamenten tusschen ons tween of scelden dies pleghen die minnaren ende die minne selden want ware die vrienscap alsoe cleyne tusschen ons beyden alse hier tbegrijp nauwe es soe souden wy herde dicwile scelden maer des pleghen twee na ghevriende selden kennen lieue minne gods ende waerop verlaeti v of waer omme sidi soe stout het schijnt dat ghy selue gheerne scelden soudt berecht my dies ic v te hans vraechde waeromme dat v alre ghetrauste knechte by wilen na v soetecheit cume moghen ghedachten dit soudic v vollic hebben bescreuen werdijs te male te my wert bleuen ende haddi uwen eyghenen wille toter indeleker doet toe onder my ghelaten soe quame v soete ende suer steruen leuen liden doeghen euen wel te baten lieue minne es dit seker waer die ghene die in soete noch in sueren niet en connen verrkiesen dese en moghen emmer niet verliesen dat duncket my of mij als lief andwerdic dy kenneen lieue minne nv gheeft my voort in v alre naeste vonnessen raet es volcommen liden doeghen die alre sekerste wech diemen te gode weert gaet ya dat zweeric v by mijnre godheit dat indien mensche es verborghen die sone gods ende oec die scat der eewegher waerheit kennen lieue minne nv gheeft my dan altoes dit liden dat ic om cristus doeghen mach ghedijncken nv ende tallen tide want ic oec ne gheen dijnc meer en begheere dan dat ic my seluen te male doer cristus lideleke doeghen tote in v minne versmelte ende verteere mijnre minnen en mach oec niement anders ghesmaken dan die ghene die dor cristus doeghen te my gheraken ende oec hen seluen ende alle eertsche dinghen om cristus wille versmaden die willic selue roupen te minen nausten rade minne dit horic echter gheerne ende ghy hebt recht ic soudu weder tselue doen haddix de macht maer neenic niet sal ic yet vermoghen dat moet my te male commen van uwen gauen ende daer omme mach ic voort wel ouer my seluen claghen nu andwerdt selue die minne met ghestedeghen sinne en claghet niet soe seere ghy en hoept in lanc soe meere want hoe staerc v vreese ware of hoe groet en hoopti in gode niet soe blijfdy inder zielen dooet sic minne wat hopen of wat troeste mochti my gheuen want ic alle mine leefdaghe hebbe quaetheit ende sonde ghedreuen ende daer toe hebbic mesdaen ieghen eenen eeweghen god dicke te broken sijn ghebot trauwen al wattan andwert die minne dan en twifelt niet soe es v wel gheschiet gods ontfaermicheit die es soe ouervloedich ende soe groet al hadde een mensche alde weerelt dooet sic sijn rauwe mochte sijn soe groet het worde hem schiere al vergheuen wilt hy beteren sijn leuen minne dit es my een troestelic ghewach dat god des sondaers ontfaermet nacht ende dach yaey andwert die minne met desen tsmenschen sonden en moghen nemmermeer soe groet wesen eist dat hise gode met oetmoedegher herten wilt claghen god en wilter voort nemmermeer ghewaghen trauwen minne al wattan deser feesten en keer ic my niet an al wistic wel dat my god de sonden verlaten ende vergheuen hadde te male nochtan en willic my seluen nemmermeer onsculdeghen noch ontdraghen maer ic wille gode nacht ende dach mine sonden claghen nu antwoordt die minne te desen keere en verslaet v seluen niet te zeere maer keert v herte vrylic tot uwen heere ende gheeft hen met allen crachten lof ende eere minne des lofs gods noch deser vryheit en wilic niet ledich staen maer ic ligghe soe vaste in dat neder prysoen der oetmoedicheit gheuaen dat ic dicwile op my seluen moet slaen nu antwoordt die minne echter te desen senne v oetmoedicheit doet v meer heylicheit ghewinnen dan al v ander doochde die ic in v bekinne want met ne gheenre doocht en machmen gode bat bestrecken noch uerwecken dan met oetmoedicheit dat es der minnen trecken want vryheit ende oetmoedicheit dese sijn twee saken daer wy alle dochde met vertaken oetmoedicheit die weerct inden mensche groet wonder want sy houdt haer met allen dochden onder vryheit dese willic oec ghelijc louen want sy gheet met allen dochden ouer gode minnen ende louen maer verlichte redene die hout haer altoes euen ghereyt rechts in die middel tusschen beyden ende daeromme ane sietse cleerlic alle dochde in donderscheyt den gront vernietenden oetmoedeghen mensche sine selues en machmen niet verladen met gheenen laste noch met gheenen daden want de vernietende oetmoedeghe mensche hy es altoes euen bereyt te doeghene ende te lidene dat hen te lidene steet want de vernyetende oetmoedeghe mensche het es sijn sede dat hy altoes heeft van binnen vrede ende hy ghedoecht hy zwijcht van binnen sonder alle murmeracie al stille ende daer omme doecht hy sonder wederwille want gront oetmoedicheit die es inder zielen recht als een ghesmeytech dou of als een soete honichrate ieghen alle andere dochden oec seggic v noch meer wie dat hen seluen in vernietender inwendegher gront oetmoedicheit sijns selfs besien can hy scout ende siet gode in den gheeste van aenghesichten taenghesichten ende oec al dat hy sien wilt ende daertoe al dat hen behoort of behoert te siene beyde in hemelrike ende oec in eerderike want eest lude of stille die gront oetmoedeghe mensche heeft van gode wat hy wille den gront oetmoedeghen mensche en heeft god ne gheen dijnc dies hen noet es verholen noch verborghen ende dat comt daer by hy es sijns selues te gronde verteghen ende op een niets niet sijns selfs ghestoruen ende heeft oec daertoe sinen eyghenen wille onder gode ende onder alle creatueren ghelaten dattene ne gheen dijnc onordelic en mach ontfoeghen noch ontdsaten die mensche die te male binnen blijft met gode het es sijn sede dat hy altoes heeft eenpaerleke raste ende vrede vele dinghen mochtic v bescriuen maer dalre sekerste dates binnen bliuen ende oec alle ander dinghen laten varen die van gode groet of cleyne yet moghen ontparen want wie te verre vutweert gheet hy wert herde dicke ghestoert eest hen lief of eest hen leet stuermoedicheit es hen dicke by ende bereet die mensche es te verre vutghegaen suecti tsijns in eeneghen saken alsoe dat hy niet vrylic noch onghehendert weder in en can gheraken ende daer omme moeten die lieden dicwile op hen seluen slaen nota bene die niet puerlic ter eeren gods en sijn vutghegaen die moeten dicwile met vremden beelden ende oec met hen seluen tweeuoldeleke inwert sien ende daer omme mach hen lettel goets van gode gheschien want die tweeuoldeleke met hen seluen in keeren ende thare soeken an gode of in creatueren inwert of vutwert of oec in eeneghen dinghen dit sijn die ghene die de note craken ende oec wel scone seden ende vutwendeghe oetmoedeghe wisen gheraken ende der kernen niet en ghesmaken maer die ghene die de note craken ende oec der gheesteleker kernen alle beyde ghesmaken dat sijn die ghene die puerlic deere gods soeken in allen dinghen dese moghen gode altoes een niewe liedeken singhen tsoetste liedeken datmen gode in sijn ore runen ende singhen mach dat es gront oetmoedicheit des doe ic v ghewach deus god heere hoe seere dat marien der reyder sic maghet oetmoedicheit in den derden hemel clanc daer sy die godheit te male ouermits minne met minnen bedwanc te nieten werden van minnen in minnen dat sijn die ghene die gode dwinghen bouen allen verstendenessen van sinnen marien oetmoedicheit wrochte alleene in haer ghedochte dat noyt creatuere toebringhen en mochte die gront oetmoedich es hy mach hen wel verbliden ende verhoghen want oetmoedecheit es conincinne van allen dochden doetmoedeghe ende die sachtmoedeghe goedertieren mensche heeft oec in hen beseten alle ghewareghe in bliuende docht den gront oetmoedeghen mensche hen en ghebreect ne gheene docht doetmoedeghe mensche can hen seluen ouermits die gracie gods wel vernederen ende te gode verhoghen ende met allen dochden vor wert poeghen de gront oetmoedeghe mensche es oec alsoe vry van binnen dat hy hen seluen alle vren te gode keeren can in ghesadegher sic minnen tusschen vernieten ende oetmoedicheit ende bloete verhauene stille minne soe werden alle doechden gheoefent die ic kinne verlichte redene die staet ende gaet altoes tusschen beyden ende daer omme ordineerse van bouen tot beneden alle duechde met claren ghemerke in onderscheyde verlichte redene die en mach nemmermeer in ne gheenen dinghen dolen ende dat coemt daer by sy es meesterse in theologien ende can wel der godheit ende der mensheit ons heeren ihesu cristi tsamen belien verlichte redene die bedriuet al minne laetse hier beneden dicke becomert int ongheual eest quaet eest goet redene die moet al anscauwen ende bedriuen minne die willes alles te rusten ende ledich bliuen minne die wilt alleene andwerden der minnen redene die moet alden last draghen ende versinnen minne die wilt haers liefs allene eenechlic pleghen ende oec alle anderheit ende onderscheyt begheuen redene die en wilt des echter niet ghestaden maer sy wilt wandelen in menechuoldeghen dochtsamen paden dese menechuoldicheit der docht en heeft der minnen niets niet der pinen weert want minne die es altoes coene ende stout voor gode ende onuerueert dat redene van oetmoedecheden niet en soude dorren noch moghen sien dat mach der bloeter minnen altoes van rechte gheschien maer alst al es ghesecht ende al voldaen soe en weetic v wat beters segghen noch betien dan dat wy al onse leefdaghe belien dat wy aerme sondeghe menschen sijn god wilt onser alre ontfaermen in den name ons heeren ihesu cristi die sijn bitter cruce om onsen wille drouch amen alle die ghene die dit rolleken hebben ghelesen oft horen lesen of lesen selen siet dien menschen biddic vriendelic hebbic yet daer in mesdaen of messeit dat sy vercleeren of beweeren mine grote grofheit explicit 