hier beghint dat seste boec hoe dat men cristus leere verstaen ende volcomelijc na volghen sal ende dat in drie manieren dat ierste capittele ons lieue here ihesus cristus sprect te sinen iongheren leert sprect hi aen my dat ic saechtmoedich ben ende oetmoedich van herten ben nv merct selen wi dit oetmoedeghe werc ihesu cristi te gronde begripen ende ouernatuerlijc ouermids dinliechten der gracien gods van bouen verstaen soe moeten wi weten ende bekinnen wie cristus eyghelijc es dat moet van noede sijn es dat sake dat wi aen hem leeren selen ende sijn sciencie ende sijn inspreken ontfaen ende horen selen metten inwendeghen oren doechden ouermids hoecheit onser begheerten ende oec ten derden male bouen ons seluen verhauen te sine ouermids een bloet eenuoldich verheffen sijnre glorien ocht sijnre eenuoldegher seghenwordicheit na gheest wise siet in desen drien wisen gheleghet al ons leuen dese sovden wi principaelijc bouen alle dinc voer oghen trecken want ons binnenste natuere moet altoes ghesiert sijn ende ghecleet sijn ouermids een hert sober leuen van penitencien soe moet ons lichame altoes bedwonghen sijn totter doot toe na wise der heilegher kerken dander es dat wi van binnen vrilijc ende ongheueisdelijc met gherechter ontweevoldegher simpelre meyninghen souden wandelen wt onuerbeelden ghesichte met gherechter toeuoeghinghen al onser crachte die wi gheleisten ende verleisten mochten daer met souden wi van binnen gheheelijc wandelen voer doghen gods sonder ons seluen iet daer in te suekene siet dese inwendeghe ieghewilic mensche gods na deilsamheit der sinne oft oec na ondeilsamheit sijnre crachte begripen ende verstaen can deen min dander meer elc na groetheit sijnre minnen in wat manieren dat wi gode sijn sculdich te minnene ende na te volghenne dat tweede capittele nv moghen wi voert onderscheet gheuen van elken ghebode sunderlinghe in wat manieren dat wi gode eyghelijc sculdich sijn te minnen ende na te volghenne sijns te belienne gheheelijc wt alder herten ende wt al onsen crachten ende ons seluen onthoghende na den innersten deel des gheests wt alder ghedachten dat trect ende saect al dander na hem ende maent ons teenicheiden wert alsoe ghi namaels horen selt nv nemic dierste hoe wi gode sculdich sijn te minnenenne van noede wt alder herten ende oec sijns te belienne totter doot toe hier toe behoren ons cort gheset drie dinghen dierste es lichamelike soberheit dander inwendeghe eernstachticheit ende terde emmer yet gheestelijcs honghers na gode moeten wi mede inder begheerten hebben want deen en doech niet sonder dat ander mer wat menschen diet alle drie heeft ende in hem gheuoelt ter eeren gods dat moet emmer een goet mensche sijn mer een quaet mensche soude die twee ierste wel hebben sonder ouernatuerlike gracie want men vint veel lieden ende heeft dicwile vonden die soberlijc leefden allene om natuerlike ghesontheit ende oec vint men vele lieden die soe ernstachtich sijn dach ende nacht om tijtelike dinghen te vercrighenne dat si verscouen weenen werden oft om eneghe creatuere diese lief hebbe des es bi na al die werelt vol heden daechs ya beide gheestelijc volc ende ander ouermids ongheordeneerde liefde die deen waer dat hi es oft in wat staden emmer yet hertelijcs verlanghens hebben na dat dat hi indelijcst mint ende besidt ia hoe quaet die mensche es therte volghet emmer van binnen den scatte na want altoes es die mensche gherne bi bliuende ende nauwe waer nemende sijns scats met sinen ghepeise van binnen want ons here sprac selue daer dijn scat beduonghen ende oec therte verhauen ouermids minne te gode na onverbeelder tonsen here hadde neyghende ende rastende iohannes inden schoet ihesu cristi ende daer worden hem gheoppenbaert ouermids den mont cristi heymelike dinghen die hem sonderlinghe cristus selue seide ende ruunde in sijn oeren dies dandere iongheren niet en wisten oft weten en mochten want si waren noch tonhebbelijc ende tonbereet daer toe van binnen om dat si meer wtsinnich waren dan iohannes want iohannes was van stilren minnen meer die ghedueregher es ende min vleesschelijc dan dandere waren nochtans was haer alre minne sinen hemelschen vader als sijn wtuercorenne gheminde daer hi om ghestoruen ende ghedoot es ende oec wel ende wettelijc voer ons ghestreden ende ghearbeit heeft met al dat cristus van buten ende oec noch meer van binnen verleisten mochte soe heeft hi ons ghemint ende doet noch heden daechs metter seluer minnen die ouermids hem ende sijn verdiente den hemelschen vader toe gheuoecht ende werkelijc ouermids hem in hem den hemelschen vader aenbeden met op gerechten crachten vereenicht sijn ende altoes toegaen ouermids cristus ende hem ende sijn hulpe altoes met nuwen loue want anders sonder ihesus cristus al mochten wi op clemmen inden derden hemel wi en mochten nochtan gode niet behaghen mer meer ende swaerliker vallen want alle die ghene die sonder cristus op willen oft weenen climmen ende hen verheffen met eyghenre cracht in enegher stont die vallen swaerlikere dan lucifer nie ghedede inder hellen gront mer hier in gheleghet onse salicheit dat wi ons in sijnre cracht verheffen ende verhauen werden voer die onbegripelike hoecheit gods souden wi ons gheuoelen op gaende met allen heileghen ende oec met allen goeden menschen ouermids caritate en moghen wi noch en selen wi niemenne achter ons laten noch vrinde noch viande quaet noch goet wi en selent al met ons trecken te gode weert ia op dat wi gheestelijc te verstane met allen tonghen ende met al eynden ende met allen minenden gheesten versaement ende vergadert werden ouermids een eneghe heileghe ghemeinscap in die redelike werkelike opgaende binnenste ons heren ihesu cristi daer toe gheuoecht ende aenhanghende twee ghescapenne oft aen ghenomenne natueren in cristus navolghende ende verenicht van natueren enen godliken persoen es cristus ende oec dweesen inder godheit es die derde natuere want dits cristus alle drie eyghelijc ya beide van gracien ende van natueren ende niemenne meer want cristus besidt hem seluen daer ende hi eest selue drie natueren een liefelijke sinlike natuere dandere een redelike gheestelike natuere ende terde een godlike onghewrachte natuere nv siet ende merct ende metten gheeste gaet op bouen redene ende sonder ghemerc ouermids die derde maniere soe moghen wi claerlijc sonder middele scouwen ende sien metten innersten deele ons gheests die godlike driheit ane in eenheit hare simpelre onghewrachter natueren hoe ende in wat manieren dat die drie godlike persoene vader sone heileghe gheest sijn in enen weseliken wesene hare driere enicheit des en machmen niemenne wisen noch leeren hoet daer es mer dat daer es dats goet ende oec lichtere te leerne dan enich dinc dat ic weet ya den ghenen diet metten gheeste scout ende siet inden bloeten eenuoldeghen spieghel der godheit ane daer wi ons seluen ende alle ghescapenen gheesten onthoghen ende al bloet sonder arbeit ouerliden van aenghesichten taenghesichten daer scout goede ende siet gheliker wijs dat ons paulus bescrijft ende leert vander eenre claerheit in die andere claerheit nv merct den sin wat sinte pauwels hier met meynt dat hi sprect dat wi daer selen verwandelt oft ouer gheset werden vander eenre claerheit in die andere claerheit ende nv schijnt dat inden eweghen leuenne daer bouen wandelbaerijcheit es oft verwandelinghe oec doet hi ons verstaen dat daer twee eweghe claerheiden sijn deen bouen dander oft deen claerheit gods minre dan die andere claerheit ende dat es waer want die claerheit gods die wi bouen ons hebben die god selue es ende daer wi in verwandelt selen sijn ende werden in gode die claerheit moet van noede meerdere sijn want si es grondeloes alsoe ic dicwile hebbe gheseit dan die claerheit die wi in ons ouermijds werkelike salicheit met maten hebben oft wi souden min salich sijn ende werden in die andere claerheit ende alsoe waert een af nemen hier omme volchter dit na datter negheene wandelbaricheit ende es van tide mer daer es altoes eweghe wandelinghe ende vrie verhauenne ouerlidinghe vander eenre claerheit in die andere claerheit ouermids begheerte ende een vrij aencleuen van minnen aen minnen ende aldus seldi weten sijn daer twee rike ocht twee onwandelbarige claerheiden die beide ewich ende enich leuen sijn in gode maer in ons sijn beide dese ouernatuerlike lichte der gracien gods dander die dach der glorien gods want wten eweghen daghe der glorien gods soe orspronct oft oppenbaert hem in ons die dach der gracien gods ghelijc den eenvoldeghen schine der sonnen want deweghe dach in ons der gracien gods die hout hem toegheuoecht werkelijc in ons voer den bloeten eenvoldeghen verhauenen inganc der glorien gods es dat sake dat wi onsen here ihesum cristum enichlijc na gheuolcht sijn met alheit ons selfs ende altoes ouermids hem in hem ons seluen ende alle dinc doer ewegher doot der hellen heeft hi ons ghevrijdt ende niet met goude noch met seluere sprect sinte bernaert maer met sinen precioesen eweghen onverganckeliken bloede soe heeft hi ons dat gheestelike ouernatuerlike leuen der zielen ghewonnen ende vercreghen want cristus heileghe doot dats onse gheestelike inwendeghe leuen es dat sake dat wi ouermids sijn heileghe inwendichheit hopen ende ghetrouwen in dat eweghe leuen dat hi selue es ende wi sijn doot verheffen weerdichlijc ouermids werkelike minne in onse minnende herte hem gheenicht ende toe gheuoecht met enen vollen betrouwenne sijnre milder ontfermherticheit want volghen wi cristus van binnen metter begheerten na ende verheffen wi hem ende sijn doot werdichlijc in ons herte soe sal ons cristus weder alsoe ghelijc van binnen verheffen ende trecken ons in weert van alre menichfuldicheit tenicheiden weert ende te sijnre herten want alsoe sprac cristus selue eest dat ic werde op verheuen vander eerden soe sal ic sprac hi alle dinc na my trecken dit meynt ons here alsoe al dat hem metten gheeste ouermids minne ende begheerte gheuolsam ende ghehoersam es dat trect hi al na hem te hemelschen dinghen ende tenicheiden weert ouermids sijn minne ende sijn godlike liefde want wat menschen der binnenster liefden ons heren in sinen gheeste yet ghesmaken ende gheuoelen mach alsoe vele als een clein sempsadeken groet es die mensche doersiet in enen oghenblicke alle hinderlike letsaenheit metten gheeste tot in deeweghe leuen van onderlingher gheesteliker godliker liefden die enen ghewareghen volcomenen mensche toe behoren dat iiij capittele maer nv hebbic voert ghemerct vij teekene van minnen ende van onderlingher gheesteliker godliker liefden die enen ghewareghen gheesteliken volcomenen heileghen mensche toebehoeren selen mer ic wil ons tierst gheuen vij sinlike wtwendeghe teekene tusschen natuerlike verkeerde wtwendeghe minne ende liefde die sonderlijc ende quaet es hoe ende in wat manieren deen creatuere dandere te haer wert trect ende saect wtwert na vleesschelike ghelost ende verenicht werden ouermids bloet ende vleesche natuerlijc in bloede ende in vleesche ende hoe harer beider natuere des wijfs ende eens mans vereeneneghen ende vergadert werden ende hoe wt harer beider natueren wert een kint oft een natuere gheboren ende es nochtan dat kint die selue natuere datse beide sijn noch ghewisselt noch ghekeert mer vander onsuuere liefden die aue leit van gode ende dies ic vollec gheuer werde hier af sprekic alte noede ende en dadict niet om enen gheesteliken sin namaels daer met in te bringhenne op dat wi gheestelijc ende ouernatuerlijc gheleert selen werden namaels ouermids een gheheel inwendich trecken tusschen gode ende die minnende ziele hoe die gheestelijc verenicht selen sijn ende werden als nemmermeer te scheedenne want god ende gheest als die te gadere werden gheuoecht ende ouermids weselike minne deen aen dandere werden ghecnocht ende ghehecht voer dat bloete aenghesichte des vaders siet dits een ouernatuerlijc bant die nemmermeer scheeden en mach es dat sake dat wi cristus den eengheborenen sone gods in ons spisen ende voeden ouermids sijn binnenste want hi es allene die ghebenedide hemelsche vrucht ende een enich kint die in ons allen ghemeyne gheboren es oft was in eertrike want daer ane mach een eyghewelc mensche al noch heden daechs euen veel rechts toe hebben inden heileghen sacramente des outaers maer dese sinlike ghemeynheit van buten die sal ons letter goets besluten werkelike godlike binnenste ons heren ihesu cristi daer in wert alle waerheit gheleert want sijn openne heileghe godlike eenuoldeghe binnenste es een claerlike spieghel daer men alle dinc na gheest wise met claeren onderscheede in scout ende siet sonder al arbeit wert ons die godtelike waerheit van bouen neder weert comende ende inder eenvoldegher enicheit ouermids die onderscheedeghe driheit gods gheoppenbaert ia ouermids wederdraghinghe ende eenvoldeghe in eysschinder oppenbaringhen der godteliker persone want waer ic vare oft waer ic my keere altoes vindic daer den eengheborene sone gods ihesus cristus tallen gaten ouermids inwendeghe oeffeninghe in minen wech want want ic en mach noch en can hem niegherincs ontliden ten vader weert sonder den sone daer omme benic altoes ghehoert ouermids hem ende sijn verdiente in minen ghebede want ouermids cristus den sone gods soe offeric my seluen ende minen gheest gheheellijc den hemelschen vader en die ontfeet daer minen gheest ende oec alle mijn heileghe aenbedinghe die hoert hi ende vernemtse ouermids den sone want badic den vader iet oft om enich dinc dat hi my ontseide sekere dat en vvaer in ons ende in wat menschen datse roept dit steet ons te wetene sonderlinghe roept ende leert cristus stemme vij dinghen elken mensche die gode gheheellijc na volghen ende wtuerkiesen wilt dierste berueringhe haers roeps in ons es dat wi laten ende begheuen ter eeren gods alle sonden dander roep daer na es dat wi ghenoch doen in allen manieren van buten ende van binnen gode ende der heilegher kerken ende ons seluen ende onsen euen kersten totter doot toe hier met te volstane in alder gheboden gods maer die derde stemme hoert gheesteliken af gheschedenen lieden toe dats dat wi alre eertscher verganckeliker dinghen onachsam ende onroekelijc souden sijn sonder alle verladene sorghe van herten maer tvierde in roepen es dat wi gods sorghe ende eweghe dinghen ende cristus passie ende sijn heileghe doeghen sijnre ghebenedider vijf wonden in onse herte selen draghen teenre ewegher ghedinckenissen cristus doot nemmermeer te verghetene noch hier noch inder ewicheit daer aen gheleghet al onse salicheit cristus doot es mijn leuen ende sijn lichame es mijn spise ende sijn bloet es mijn dranc ende sijn ziele es mijn troest ende sijn godheit es mijn salicheit die vijfste stemme hoert toe gods ghewerke dats dat wi ons ledeghen van allen vremden ghemerke soe moeghen wi gods heimelike minne ghemeyn draghen maer vander sester stemmen wat die in ons roept willic v ghewaghen dats dat wi puerlijc ende vrilijc in al onsen werken sueken ende meynen gods lof ende sijn eere ende ons selfs vertien in lanc soe meere maer der seuender stemmen ons heren ihesu cristi sprekende in ons die gheuic de hoechsten prijs wildi sijn van allen doechden wijs wat ws gheschiet oft wat ghi hoert ende siet emmer en hout van v seluen niets niet mer versmaet ende veroetmoedicht v seluen te tide ende te gronde soe moechdi cristus inwendeghe stemme horen ende vernemen in elken stonde want in sijn leuende inwendicheit wert alle saechtmoedege goedertierenheit gheleert nv ghebenedijt si god ewelijc dat hy mijns ontfermt heeft ende der heilegher kerstenheit amen 