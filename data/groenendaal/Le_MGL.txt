hier beghint dat xjste boec van menegherande goeder leeringhen die seer orberlijc sijn prologus i capittele nw bidden wi gode al oppenbaer dat hi onsen sin verclare ende onsen eneghen here ihesum cristum alse ghelijc daer bi dat altoes in onser hulpen si ende oec sinte marien onser lieuer vrouwen dat si ons allen in staden sta ende in trouwen ende allen heileghen gods biddics mede dat die heileghe gheest verhoere mijn bede want ic soude gheerne nuwen sanc ende gheestelike liedekenne maken op dat god den lof ende die ere hebbe van allen saken daer om biddic met groten neerste dat alle die ghene die dese liedekenne selen lesen oft horen lesen dat si moeten ewelijc salich wesen nv aldus beghinnen wi hier met desen hoe datmen te ghewareghen vrede comt dat tweede capittele nw hoert hets in alle lande onpeys daer god van binnen niet en comt te saten dicwile moetense onvrede hebben die te gode niet en sijn ghelaten mer die te gode ghelaten sijn hets altoes haer zeede werweert soe onderwint v gods allene ende alre menschen int ghemeyne ende dient sonder verminghen die gode om eyghenen wederloen sueken ic wan se dicke onvrede ontmoeten die hen alsoe gheneeren dit dunct my wel die meeste scade die gheestelike lieden mach deeren want die thare aen gode sueken yet hen es luttel oft niet van gode ghesciet die hen sonder minne gheneeren die moeten altoes tweeuoldich bliuen dies willic my verweren keert om v tweeuoldicheit inne ende siet aen die ghesteedeghe minne want si wilt v gheuen meer dan alle herten begheeren moghen condi met minnen aen minnen cleuen wat diendi gode na v gheuoech want die minne es altoes rijc ghenoech diendi gode met trouwen god en sal v doen aen hem niet laten en onsiet v niet doedi yet het werdt v wel vergouden als die somertijt te gaet soe houdt die winter sinen staet soe wie dat willich arm can sijn als rijke hi dient der minnen verwendelike dander liedeken hier in gaet oft een nuwe lesse dese verstaet wan xij gheestelike voesteren iij capittele nv hoert een suete lesse van ihesus cristus enen sconen kinde hi soude altoes vroude hebben diene met herte minde nu es dat suete kindeken in die crebbe gheleit ende wie saelt moeghen soeghen het sal hebben xij gheestelike voesteren nv hoert hier ic sal v toeghen dierste voestere mach sijn suuere reynicheit diet kindeken sal ontfanghen dander goedertierenheit ende cussent aen sijn wanghen die derde voestere dats bitteren rouwe van sonden die sal met haren heeten tranen wasschen skindekens doeken die vierde voestere dats vrede van herten die can alle bitterheit versueten die vijfste voestere dats minne ende caritate die en mach negheen doecht achter laten die seste voestere dats verduldicheit die can alle oedoechsamheit ghesaten die seuende voestere dats hope trouwe gheloeue daer wi ons seluen te gode met onthoeghen die achste voestere godlike gherechicheit die en mach niet valschs ghedoeghen die ixste voestere dats vrie inwendeghe werdicheit die set ons te gode in enen vollen krighe mer die tiende voestere onderblijft alte cort het en si dat wi ons seluen ende alle ghescapenheit ouerliden die xiste voestere dats een versmelten in minnen wel verre in die afgronde maer die xijste voestere settic bouen al dats stille minne in ouerswonghe want daer wi ons selfs ende alles dincs te rasten sijn daer staen wi alles ledich in eenre enegher verenichtheit bloet in god ghedreghen mer hoe dit es dies sijt ghewes men en maechs niet scrijuen het moet allen ghescapenen gheesten ouerbliuen mer daer die mensche sijns selfs ende oec alre ghescapenheit heeft vergheten in een stille ghebruken minne met minnen beseten daer vint hi dit al onghemeten wan sinte mertens werdicheit ende van sijnre groter miltheit iiij capittele hier na volcht terde liedeken in sinte mertens ere want hi was een vrome riddere gods in sinen iersten keere daer hi sinen mantel cloef ende gaf een deel den armen dies hem ihesus cristus doe beloefde dat hi haers ontfermde sinte mertens inwendeghe mildicheit die was soe oueruloedich ende soe groet dat hi verwolde alle noet ende hemel ende eertrike daer omme heeftenne god verheuen bouen alle ghelike sijn werke schenen onbescheeden inder liede oeghen want sijn herteken was soe milde cume conste hi een roecsken aen ghedoeghen daer hi soude gaen misse doen hi gaeft ewech den armen dat god ons here van hemelrike moste selue sijns ontfermen nv merct hoe soudic v vol prisen in al selker wisen desen goeden man want hi es die hoechste confessoer in der heilegher kerken die voer gode ye crone ghewan want die heileghe kerke houdt hem octaue hier met sta ics aue nv verblijt v sere in sinte mertens eere want hi was een vrom riddere gods in sinen iersten keere van drie poenten oft doedinghe die enen gheesteliken riddere toe behoren v cappitele nw selen wi noch voert besien wat enen vromen gheesteliken riddere gods eighelijc toe behoert die den edelen sinte mertenne ghelijc wilt werden in alre volcomenre heilicheit siet hier toe behoren enen vromen gheesteliken riddere gods die hem seluen ende alle hinderlike dinghen verwinnen wilt in cristo ihesus name drie principale poente ende alsoe selen wi metten gheeste alle dinc doere luuter goeder oft goets menschen die dleuen connen sien doer die doot waer dat sake dat ict v seide bi na alle menschen souden hen vereysen ende verueeren ende hier omme soe moetic dicwile swighen vanden alder besten om der liede crancheit wille ende oec om datter soe lutter es in eertrike die dleuen connen sien doer die doot mer ic vinde een groete ander partye daer bi na alle menschen in beuaen sijn die de doot doer dleuen sien ende en ontfaen gheen antwerde vanden leuenne der onsterffelijcheit ende daer omme hebben die menschen alle natuerliken anxte ende vreese haers selfs wie oft wat dat harer armer zielen ghewerden sal alse steruen ende steruen moeten ende dit sijn noch alle eertsche ridders die welke anxt ende vaer hebben om hem seluen wat haers ghescien sal alse steruen selen ende dit comt altemale hier af want wi ons selfs eyghenheit niet ghestoruen en sijn te gronde daer omme vreesen wi ons voer die doot oft voer eneghen anderen noet van ghewinne oft van verliese ons selfs dits altemale om dat wi gode onsen wille niet ouerghedraghen noch gheoffert en hebben bouen ons seluen in enicheit want hadden wi ons gode inden gheeste eens enichlijc gheoffert soe bleuen wi vri van alre knechteliker vreesen ende souden daer toe dleuen sien doer die doot der pinen want ghi selt weten dat alre hande steruen der natueren arbeidelijc ende swaer es te lidenne mer die doot des gheests daer wi met minnen in gode steruen ende versteruen die maect al ander steruen licht nv maghic ons dan voert segghen alsic eer seide soe wie dat een vrome wtvercoren hemelsche riddere gods wilt sijn oft werden ende thoecste leuen vercrighen wilt siet daer toe behoeren ons segghic noch drie principale manieren van verwinninghen een mensche te deser hoechster verwinninghen gheraect oft gheraken mach siet hier toe behorent alsoe groten inwendeghen arbeit dat den mensche moet costen al dat hi selue es ia seldi weten ende god selue hi moet daer toe oec alsoe groet cracht doen eer hi den mensche te niete verwinnen can dat gode hem seluen moet costen al dat hi selue es ende al dat hi verleisten can in tijt oft oft in ewicheit want daer god hem hem seluen in dat wesen der zielen gheeft daer en onthout god der sielen negheen dinc ouerbliuens mer god gheeft haer meer dan alle dinc want daer hi hem seluen in dwesen der sielen stort ende ghebaert in ons sijn ewech woert ihesum cristum den sone gods siet daer gheeft ons god alle gheestelike ghichten ende hemelsche godlike gauen oueruloedelijc bouen alle mate der ghedachten mer en connen wi dese ouernemelike dinc gods niet verstaen hoe dat hem god in ons gheeft ende oec hoe dat wi ons weder in gode ontgheesten soe laet ons van beneden opwert gaen vanden minsten tot den meesten ende lates ons yet pinen te verstane met doechsamen leuenne want men pleghet te segghenne ende het es oec waer die steet na enen guldenen waghen hi vercrighes emmer enen naghele ende hier omme soe hebbic v voer wise ende materie ghegheuen op dat wi aen dminste selen beghinnen ende in douerste ynden al en connen wi den ouersten inghelen niet ghelijc sijn soe laet ons instaren cherubinne dat sijn die inghele gods die hen altoes weselijc ouerneyghen wt hen seluen van salicheiden in salicheit ende seraphinne die faelgeeren ende ghebreken ende si wielen ende verwielen in die afgrondeghe grondeloese godheit daer si hen seluen ende al ondersceet ende anderheit verliesen bouen haer selfsheit mer hier op en willic niet langher bliuen vander godliker vreesen ende hoe si seer dolen die op ledicheit staen dat vjste capittele ic soude ons gherne cort die teekenne op die seuen gauen des heilichs gheests in bringhen ende bescriuen ende soude ons gherne wisen ende leeren hoe dat wi ons vander eenre doecht ter andere souden keeren daer dierste teeken af es ghelikerwijs dat ic voer hebbe gheseit godlike vreese ende vander vresen eest dat oec salomon sprect be ghinsel van alre wijsheit dats die vreese ons heren trouwen nv es dit herde wonderlijc ghesproken van salomon ende oec herde wondelijc ende prueflijc ende merkelijc soe es dit woert dat die heileghe gheest doer salomoen sprac te verstane ende oec machmen hier op vraghen oft si dan alle wijs selen werden die gode vreesen trouwen ic spreke vander ghenaden gods neense mer vergaue god dat die dusentichste mensche oft creatuere talsulker godliker vreesen gheraecten daer ghewareghe heilicheit wijsheit af comt die den mensche hope van salicheiden inder zielen doet gheuoelen te gode wert sonder eneghen twifel van mestrouwenne siet dit werct die vreese gods die wt ouernatuerliker minnen sprinct ende wt gode gheboren es ouermids onsen eneghen here ihesum cristum want die vreese die wt gode gheboren es die maect den mensche in alle sijnre oeffeninghen ende oec in alle sinen doene beide van buten ende van binnen in lanc soe vroedere ende wisere in gheesteliken stucken wie oft wat wi doen ende laten selen dat der eren gods ende oec onser sielen salicheit toe behoert dit leert altemale soenlike vreese mer voer alle dinc soe leert ons ghewareghe vreese onderworpenne oetmoedicheit gode ende der heilegher kerken want niet te meer en doech knechtelike vreese sonder oetmoedicheit dan vrijheit niets niet en doech sonder godtelike vriheit willen besitten sonder godlike vreese oft der godheit ledichlijc wanen ghebruken sonder werc oft sonder inwendeghe oeffeninghe van minnen ende oec onsen eneghen here ihesum cristum niet onderworpen en sijn totter doot toe die sijn alle bedroghen ende verleidt met valschen lichte mer nv vindicx noch een groete veel meerdere ander partye van goetwilleghen gheesteliken scinenden menschen die desen voerghesprokenen valschen vrien gheesten bi na altemale contrarien ende onghelijc van binnen sijn dat sijn alsmen selken menschen vint die al haer leefdaghe wt alsoe groeten anxt ende eyghenne vreese haer selfs hebben datse nemmermeer ghereckelike vriheit en connen ghehebben noch vercrighen aen gode ya hoe groeten arbeit oft hoe vele goeder werken oft wat penitencien datse doen oft oec hoe langhe oft hoe vele oft hoe dicke datse bichten oft hoe vele datse biechten siet altoes bliuense twifelechtich van mestrouwenne ende aldus sijn deen partye van menschen alte vreesachtich ende tonvri te lutter goede betrouwen dandere hebben te veel betrouwens ende te lutter vreesen ende sijn alte wilt ende alte vri haers selfs ende hen beiden seldi weten neme daer af soberlijc sijn nootdorft ter eeren gods ende pinen hen altoes te leuenne ende te houdenne wetteghe ghebode gods ende der heilegher kerken siet dit raet ons al die heileghe scrijft dat wi ons broet met arbeide ende met pinen wettelijc winnen souden ende dat weder gherechtelijc oft gherechtichlijc inden dienste gods verteeren want daden wi dit ghelikerwijs dat sinte pauwels dede ende oec noch menich ander heilich man ende wilen eer die bisscopen plaghen te doene soe souden wi goet ende heilich sijn dat raet ons die scriftuere oppenbaer dat wi ons broet winnen selen metten handen ende metten voeten want hande ende voete sijn daer toe ghemaect ende gheordineert dat wi werken selen alselke groue wtwendeghe werken als daer toe behoeren dit vint men bescreuen mer wi en vinden niegherincs bescreuen dat ons eneghe scrijft raet oft leert om broet te gane oft te loepene van lande te lande want broet bidden dat en brinct negheen heilicheit noch gheestelijke vruchtbaerheit inder zielen want het en es in hem seluen noch doecht noch onduecht mer nv willic v noch voert segghen welc dinc dat die swesteren ende broet bagaerde voer haer alre beste ende voer haer meeste heilicheit houden ende welc haer sunderlinste oeffeninghe es ghemeynlijc onder hen daerse op stichten siet des vindic wel xij wisen diese voer sunderlinghe goet in haer herte prisen dierste es datse deen dander te haren wisen connen ghetrecken ende doen simpelen goetwilleghen menschen eer si weten waer sijt hebben haer ambacht laten ende dan verteerense dat sijs hebben ende voerent in deewicheit dits haer segghen dandere datse noch meerdere achten in haer herten dat es datse ghelapte cleedere ende verworpen abijt aen draghen terde datse noch meerdere achten es datse arm sijn ende allendich van eertschen goede trouwen dits cleyn te rekenen want tijtlike goet versmaden die heyenne wel van natueren echter tvierde dat swesteren ende bagarde voer groet heilicheit bouen alle state van ordenen prisen dats om broet gaen met selker wisen ten vijfsten male alsment wel besiet houdense cleyne van yemenne yet hi en si hen ghelijc of haer ghenoet ende ga inden wtwendegen armen schine om broet ten sesten male prisense die ghene oec in haer herte fijn die hen daghelijcs goedertieren sijn dranc men ter feesten wijn dit hebbic ae hen seluen vernomen soe es met hen die werscap volcomen seker dit dunct my scande groet dat alselke verworpenne mensche staen na wijns ghenoet echter ten seuenden male achtense dese oeffeninghe in haer herte alte groet dit machmen in die kerke sien datse dicke staen op haer knien ten achsten male tellense dit groet vtermaten dat si allene die ghene sijn die alle dinc hebben ghelaten mer ic segghe v vorwaer wie dat al oft yet groet acht dat hi noyt liet hen es luttel lutter oft niet van gode ghesciet noch segghic v seker voer waer dit wien dat in sinen gronde dunct dat hi yet groet prelaet dien ic ghehoersamheit hebbe gheloeft ende ghedaen totter doot toe hiete inden kerker gaen ende ic dat gheern ende willichlijc sonder enich weder segghen dade siet daer af soudic meere vriheit ontfaen ende puere in minnen sijn ghedaen dan oft ic al eertrike dore te minen wille liepe ende daer toe alle menschen leerde ende bekeerde want in menichfuldicheit noch oec in wtwendghen lopenne en wert vriheit des gheests niet vercreghen noch ghegeuen mer die haers selfs ende alre inwendegher eighenheit onder den vrien wille gods te gronde connen steruen dat sijn die ghene die vriheit des gheests verwinnen echter ten xjsten male soe segghen dit cluseneren ende oec swesteren ende bagaerde ghereet dat men sal werken spise ghereet diemen werken spise die niet en vergheet trouwen dits my herde lief hier aen hanghic minen zeeghel ende minen brief want die ghene die soe af sijn ghesceiden datse altoes inghelijc leuen leiden ende oec soe hoghe op sijn ghetoghen datse negheene lijflijke spise en behoeuen noch en vermoeghen waer toe soudense dan werken die ghene die te male niets niet en eten noch en drincken noch oec gheenre lichameliker spisen saken ghelijc enen heydenen ongheloeueghen mensche ende aldus valschelijc vindense ende beuindense haers wesens wesen ende dat simpel wesen es iersticheit ende leuen alre dinc ende wanneer dat dese menschen te desen oerspronghe gheraect sijn ende si dit iersteghe wesen vonden hebben soe dunct hen dat daer haer ghescapenheit ende oec alle ghescapenheit te gheet ende te nieute wert ya alse wel dat onghescapen licht gods als ghescapen creatuerlijc licht want si willent al te nieute setten ende segghen oec dat die godlike persoen vergaen oft vergaen selen ya si segghen noch meer dat god selue gheenen wille noch ghene werc noch oec gheen verstennisse en heeft ende dits alle haer segghen ende aldus gheuoelen si hen van binnen datse wanen dat daer alle wesenne selen werden een wesen gods oft een simpele substancie ende dat alle andere wesenne in dat weselijc wesen vergaen selen ende te nieute werden ya ghelikerwijs dunct hen oft si noyt gheweest en hadden noch oec nemmermeer sijn en souden ende wanneer dat dese sotte verdoelde menschen te deser simpelheit met valschen natuerliken lichte gheraect sijn ya sonder ouernatuerlijc kersten gheloeue oft sonder die gracie gods oft oec sonder die hulpe ons heren ihesu cristi op gheclommen sijn ende op climmen willen ter ierster saken alre saken oersake siet dit mach meneghen oft selken mensche lichtelikere gheschien datse met min pinen in bloeten natuerliken lichte ter ierster saken eenuoldichlijc ende simpelijc comen ende gheraken dan selc andere oft oec menich ander goet mensche die de gracie gods ende oec die hulpe ons heren ihesu cristi daer toe heeft want natuerlike raste gods ende simpele eenuoldeghe ledicheit sonder werc oft sonder oeffeninghe dese wert vele lichtelikere vercreghen na enen sinne dan ghewareghe godlike ledicheit oft ouernatuerlike raste doet ya die nochtan ouermids ghebrukelike aencleuende minne in gode beseten ende dore draghen wert met enen doerscineghen lichte van gracien ende hoe mach dit toe comen merct ic saelt v segghen cort dondersceet daer af tusschen natuerlike raste gods ende ouernatuerlike raste gods oec houdicter wel voere dat meer liede heden daechs gheraken ter valscher natuerliker ledicheit dant doet ter ghewaregher godliker ledicheit wander simpelder eenheit ende der heilegher driheit gods ende hoe dat god oueruloyt ouermids sijn minne al hemelrike ende eertrike doer vij capittele want natuerlike raste gods seldi weten die gode blotelijc allene na der ierster saken merken en siet van binnen in enen weseliken simpelen beelde sonder oppenbaringhe der heilegher driheit gods siet dit simpelre weselike beelde in sijns simpelre eenheit soe en eysschet ons noch en maent ons nemmermeer werc noch oeffeninghe noch minnen noch begheeren noch en doet ons luste gods mer het een ledich sijn ende ledicheit alre dinc want die simpele eenuoldeghe substancie der godheit die en weet noch si en onderwint haer van gheenre oft gheenen dinghen niets niet ya wat die persone inder godheit na redenne ende na anderheit ende onderscheet spreken die simpele eenwoldeghe natuere inder godheit die steet des ende dies ende alre ghescapender dinghen los ende ledich wt sijnre vaderliker godliker herten onsen here ihesum cristum den behouder der werelt want aldus sprect oec sinte augustijn dat die vader es een beghinsel alder godheit dese dinghen sijn alle te verstane alsoe dat alle voerworpe die eneghe werkelijcheit in horen verstaen voertbringhen die sijn gode toe te scriuen na wesen sijnre persoenlijcheit ende niet na sijnre natueren simpelheit nv daer god dan orspronct daer es hi sceppere ende makere ende oec een bekinnen sijns selfs ende alre creatueren ende daer god hem seluen weder in keert ende in ebt ouermids driheit in enicheit daer es hi een verghetere alre creatueren ende alre ghescapenre dinc ende daer god hem seluen in enegher simpelheit besidt ende daer hi rast daer es hi los ende ledich alles dincs dies in hemelrike oft oec in eertrike gheschiet oft gheuallen mach dies en onderwint hare die simpele godheit niets niet met allen ende daer god ten vierden male wt ende ouervloyt ouermids sijn grondelose minne al hemelrike ende eertrike dore met hem seluen ende met alle sinen gauen beide natuerlike ende oec ouernatuerlijc siet daer es god eweghe godheit ende godlike onbegripelike gloriose mildicheit ende aldus es oec god ghemeyne quade ende goeden als waer bi dat niemen gods noch sijnre gracien noch sijnre minnen en derft dan allene die ghene die gods niet en willen noch en begheren want alle die quade menschen heidene sin vanden lieden oft vanden ghenen die eertsche goet mint hi en mach gheen const noch sciencie vercrighen es dit waer vanden ghenen die eertsche goet mint ende begheert dat hi ghene behendeghe leerlike const noch oec gheene ghewareghe sciencie vercrighen en can ya daer men met natuerliken lichte nochtan wel toe comt noch veel min ende oec te male niets niet en connense gode gheminnen die aen eertsche goet oft aen creatueren oft oec aen enich dinc haer herte ende haer minne legghen dat onder gode es want salomon die wise man sprect dat gheen raste en es onder die sonne oec sprect ons here ihesum cristi selue mijn rijke en es van deser werelt niet die ghene die dan gode willen minnen ende oec eertsche rijcheit daer bi dat sijn alle loecheneren gods ende dienst knechte der ghiericheit cristus sprect selue in dewangelie dat die ghene die yet besidt en mach sijn ionghere noch sijn na volghere niet sijn nv sprect sinte pauwels hier ieghen contrarie ludende ende seet dat wi niets niet hebben en selen ende nochtan alle dinc besidt ende ic vloye ouer dit sprect paulus ons here ihesus cristus meint dit dat wi op gheen dinc met eyghenre liefden rastende en selen bliuen noch besitten dat eertsche oft ghescapen oft oft oec verganclijc es ende paulus meint oec dat wi niet eyghens dat titelijc es besitten en selen na onser wijs noch oec na creatuerlijc eyghenscap dat cristus die leuende gods sone ghewarich god ende mensche es dit maect ons heilich ende salich dat wi simpelijc gheloeuen ende ons te gronde laten onder die ghemeynscap ghewracht vanden heileghen gheest gheboren in een crebbe ghepassijt ghepinicht ghecruust doot ende begrauen neder ghedaelt om sijn vrinde die voer in hem gheloeft hadden ende gheloefden tot int voerboech der hllen ende aen den derden dach weder verrees ende op gheuaren met gheweldegher macht al sonder sparen daer ihesus cristus sit ghecroent ende gheloent ter rechter hant sijns vaders dit selen wi gheloeuen algader ende oec dat cristus weder neder sal comen aenden ioncsten dach ten ordeele doemen leuende ende doode ende daer sal elc mensche moeten redenne ende tale ende oec cort antwerde gheuen van sinen eyghenen werken want ic hebbe aldus ghedacht dat daer die rekeninghe cort in enen oghen blicke sal werden volbracht die goede ghetrouwe knechte gods die selen gaen in deweghe leuen mer die onghetrouwe knechte selen werden inder helscher pinen ghedraghe daer altoes screyinghe ende weninghe es en criselinghe van tanden god huede ons van sduuels handen nv bidden wi gode voer dese wrake ende te deser boeten dat hi onser alre ontfermen moet inden name ons liefs heren ihesu cristi want ic en weet ons niet beters te segghenne dan here mijn god ontfermt v mijns eens armen sondaren amen 