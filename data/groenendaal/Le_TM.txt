prologus sprect ende verclaert hoe dit boec es ghedeylt in x boeken ende in x paertyen ende van tienderhande materien tracterende nv hier na volghet een ander wonderlic bouc als ghy namaels horen selt op dat eenech dijnc achter my bleue dies god eeweleke ghelooft ende gheheert worde ende oec mede alle sijn heyleghen met hen ende ouermits hen ende dat oec eeneghen menschen namaels te vromen ende te profite mochte gheuallen ya hoe zeere dat mine persoen ouermits hatye ende nijt te scanden mochte gheuallen nochtan sal ic v vorwaert callen ende laten mijn scande al ouergaen het es my eere voor gode daert metter waerheit mach bestaen want ic ben der waerheit meer sculdich dan alre menschen of oec eenechs menschen hulde te houdene daer ic de waerheit yet verzwighen soude omme steeruen of oec om leuen en sal men der waerheit niet afgaen maer wy selen rechte door liden metter waerheit voor de oeghen gods sonder yement te sparene om gheniets wille noch aerme noch rike noch vriende noch maghe wy en selen en gheenen persoen aensien maer wy selen te mits doorgaen ende aermen lieden lichter bereet sijn dan den riken soe sal de doocht an ons bliken want daerme hebbens emmer noet in vele manieren dan de rike hieromme sal selc dit bouc gheerne sien lesen ende horen maer selken anderen salt vergrouen ende verdoren selc salt haten selc uerwaten selc andere salt minnen ende sal hen sijn bequame dit bouc sal hebben x namen dyerste bouc sal heyten keer weder berespe de sonden onttecke gode dijn herte dander sal spreken van drie manieren van biechten terde vander weerkeleker ledicheit die gode meshaghet tfierde van baghynen tfijfste bouc van zwesteren ende bagaerden ende van al selken volcke tseste bouc van der gheesteleker onbescheedenheit tseuenste bouc sal ons leeren alle heyleghe bescheedenheit ende dat achtste sal ons redenen van begheuen lieden die in oordenen leuen in volcommender gheoorsaemheit daer es alle staet van heylicheden in beuaen ende besloten diemen leuen mach in hemelrike ochte oec in eerderike ende tneghende sal spreken van clusenaren die in hermytagen ligghen ende der eenecheit gods leuen souden ende hoe hen sonderlinghe die eenecheit gods weder antwerde gheuen soude dadense haren dinghen recht maer neense niet het loept al vutwert alse ghy namaels horen selt dat inwert sien soude dat heeft al sijn oeghen op sinleke dinghen ghekeert ende soect meer noet des lichamen dan se doen noetdorste der zielen tiende bouc sal heyten symonie want de hoechste regnacie die nv regneert in eerderike van bouen tote beneden onder gheestelic volc dat es by na symonie want het beghint aen den paeus ende es ghewortelt by na in alle die planten sijnre voeten ende de paeus es seker thoeft ende beghinsel daer af ende sal de zwaerste rekeninghe moeten gheuen daer af omme dat hijt ghestaet heeft want hijt bouen alle menschen beweeren mochte ende sonderlinghe daer toe verbonden es ende dan salre talre achterst na volghen van der eyseleker toecomst der gherechtecheit gods die de quade veroordeelen sal met haren quaden werken sonder alle ontfaermherticheit ende salse verdeluwen ter eewegher maledictien van den boucke des leuens ende god sal de goede in contrarien die in hen ghetrauwen met haren goeden werken behouden ouermits sijn ontfaermherticheit in dat eeweghe leuen tot sijnre glorien nu kiest ende deelt voort welc ghy wilt want tot eeneghen van tween moeten wy emmer commen weder ter eewegher bliscap of ter eewegher pinen der hellen nu willic ons voort onderscheet gheuen van desen x paertien na eenre grouer wijs deen na dander alsoet behoort want tfolc es by na al grof doef ende blint daer omme moet men ons rudelic leeren met grouen ghelikenessen wat ons heylicheit belet ende wat ons daer toe drijft ende helpt hier behoeuen wy verclaernesse der menschen toe omme die sake dat wy soe onuerlicht sijn van bouen soe moeten wy woorde ende leeringhe hebben van beneden hoe dat wy de helle selen vlien ende dat eeweghe leuen scauwen ende sien ende dit mach elken mensche cort geschien ende behoren die de quade weerelt der sonden wilt laten ende verdoren als ghy verwert meer selt horen hoe dat god moet werden bouen alle dinc inder herten vercoren of wij bliuen ewelec verloren ende hier toe behoeren ons sunderlinghe drie dinghe i capitel overmits dat yerste bouc moet werden god bouen alle dijnc inder herten vercoren of wy bliuen eewelic verloren ende hier toe behoren ons sonderlinghe die drie die ic sprac inden beghinne van den yersten boucke keer weder ende berespe dijn sonden ende onttecke gode dijn herte dese drie dinghen moeten alle menschen hebben van node vor alle dijnc willen wy dat eeweghe leuen scauwen ende sien met middele ouermits gracie van bouen tot onser salicheit behoef nu selen wy merken de maniere van desen drien dinghen van desen wederkeer ende van deser berespenessen der sonden ende oec mede terde vander ontteckenessen des herten gode want deen en doech niet sonder dat ander het moet alle drie te gader staen in elken mensche hier omme steet ons te besiene een mensche diese niet en heeft noch en gheuoelt hoe hise vercrighen sal ende oec selc andere die waent hebben ende tusschen beede op eenen twyfel steet weder hise heeft of niet en heeft hoe hy hen seluen hier merken ende bat leeren proeuen ende kinnen sal ende oec de derde mensche die volkeert es ense seker in hen weet ende gheuoelt hoe hyse noch narre ende oec eenuoldelekere veruolghen sal nu selen wy merken donderscheyt tusschen tverkeeren ende bekeeren of weder keeren want dat es eyghelic aen te siene tfondament daert al an gheet tusschen den gheheelen afkeer van gode of tusschen den gheheelen toekeer tot gode dat es de wederkeer god eenechlic ghemint in der zielen bouen al dat in hemelrike of oec in eerderike es niemen niemen en mach sijns ghelike sijn onser herten want hy moet alleene vutuercoren sijn haestelic bouen alle dijnc dat in eerderike es ende oec bouen alle dijnc die tijt ofte stat berueren moghen ende bouen alle creatueren want alle dinghen moeten metter herten ende vander herte ghelaten sijn sal god in der herten vercreghen werden ende als aldus de mensche dat sine daer toe doet al dat hy weet ende versteet ende van buten ende van binnen vermach ouermits sine natuerleke eyghene crachte sijns verstaens die hen god van natueren gheset ende ghegheuen heeft dat hy een redelic dier es ende hy niet vorder en mach van eyghenheit sijns selfs dan hen natuerleke kennesse leert dat es ons ghenouch ende al op dat wy hier by laten ende willen laten vort meer alle sonde ende oec mede simpelment alle die dinghen die ieghen die eere gods gaen mochten ende dit es een vry verkiesen gods siet tusschen dese gheschienesse die ic nv vorseit hebbe soe comt god van sijnre grondeloser goetheit alsoe cort alse een blixeme ende stort een ouernatuerlic licht van gracien dat hy selue es inder zielen ende dat licht van bouen maect ons voort ane hebbelic tot allen doochden ende brijnct in ons ouermits toeuoe ghinghe onser werke een begherlic minnende vier of een gheesteleke berueringhe in wendeghe hitte die te hans al onse crachte beruert ende beweghet met in wendeghen loue van herteleker begheerten te gode weert ende oec comt van deser yerster berueringhen menech verborghen ander heymelic wonder dat god metter zielen vort an weerct ende wy met hen ouermits sijn gracie eest dat wy gode voort an gheoorsaem ende gheuolchsaem bliuen ende willen bliuen wat wondere die gracie di gods inder zielen werct ouermids haer yerste toe comst in ons daer dyerste af es ghewarech rouwe ende van ondersceet ende van verclaernesse der vij dootsonde ij capitel nv steet ons voort te wetene wat wondere de gracie gods inder zielen weerct ouermits haer yerste toecomste in ons ende na maels sal ic ons onderscheyt gheuen welc de principaelste ghichten sijn die wy er verdienen ende vercrighen selen ouermits die seuen gauen der impresinghen des heylichs gheests nu merke dyerste dat de gracie gods weerct daer ghewarech berouwen van sonden aen eenen bekeerden mensche die voer in eenen quaden sondeghen leuen gheleghen heeft dit es haer weerc datsy teenen male ende tenen sticke in eenen oeghen blicke vten mensche uerwerpt ende veriaghet seuen duuele siet hier met versteetmen de seuen dooetsonden daer de mensche af verledecht ende te male ontbonden moet sijn van dien zwaren banden ya eer de mensche yet goets doen of werken mach dat gode behaghelic sijn sal want ghy selt weten dat de seuen dooetsonden in hen seluen sijn een principael hoeft ende een oersake van alre quaetheit daer men alle sonden ende ondoocht met begheet ende besteet nu selen wy noch voort merken de maniere welc de seuen dooetsonden sijn dies es ons zeere noet dat wy een yegheleke sonde by haer seluen weten want een mensche is meer besmet metter eenre sonde ende een ander metter ander sonden maer doch een mensche die deen van seuene an hen weet hy es seker sculdich aen alle die ander weder hijt weet of niet en weet na dat die heyleghe spreken ende oec de scrifture in vele steden de vier yerste hoeren eyghelic toe den gheeste ende dander drie den vleessche maer het es hier zwaer ende pedersaem onderscheyt af te gheuene om dat deen sonde soe vermenct es metter andere soe schijnet rechts als oft een dijnc ware diet nauwe aensiet nu merket hier ouerdicheit es dat yerste saet dander ghierecheit es emmer wel also quaet als p paulus spreect dat ghierecheit es een wortel alre quaetheit terde es nydicheit daer lettel yement sonder es noch gheesteleke menschen noch andere hy en heues emmer yet tvierde es wrake ende haestich toren als die opstaet ieghen onsen euenkersten dan eest al verloren ende hier na volghen de drie ander sonden die eyghelic den vleesche toe behoren ende oec mede den gheeste die den mensche alte seere verblinden want tvleesch alleene by hen seluen en mochte niet te meer sonde doen noch goet noch quaet dan een beeste en sy ouermits afneyghentheit ende gheuolchsaemheit der redeleker zielen want het es dinwendeghe redelicheit die den lichame verdienlic maket ende winnen ende verliesen doet nu voort gulsicheit es dyerste van den drien daer tra traecheit ende oncuuscheit beyde vut saken ende comen want gulsicheit doet dicke den mensche gaen om sijn broet ende doet hen stelen sonder noet wat menschen die eten ende drijncken ende leuen wilt na heysche ende na ghelost sijns lichamen sonder bescheedenheit te tide ende te termte na dat die heyleghe kerke ghebiet hy es seker ghelijc eenegher bloedegher beesten die en gheen redelic verstant en heeft ende dat es den wech die den mensche leyt ter eewegher verdoemenessen weert nu dan hier vut ouerate ende vut te drijnkene bouen mate ontsprijnct altoes die ander vlecke der onsuuerheit beyde des lichamen ende der zielen wat mensche die eet als hen honghert ende onghenuchterlic drijncken wilt alsoe dicke als hen dorst na dien dat de natuere heyst ende begheert sonder eeneghe vierte te houdene van ghesetter maeltijt dat moet emmer een onsuuer oncuusch mensche sijn want hy es onreyne van herten om dat hy sonder penitencie onsoberlic leeft ende oec moet hy van node nv merct na eenen sinne oncuusch van lichame sijn al en dade hise volcommelic niet na sine ghelost met eenegher creatueren na dat donsuuer beelde des lichaems natuerlic heyscht de toedaet die siere anders toe doen die es alte quaet ende noch dusentech weruen quader af te sprekene van stommen sonden ende van anderen dinghen dies nv vele ende alte duueleke vele in eerderike es van quader stijnckender handelinghen ende oec van heymeleker by wandelinghen datse haer natuere ende haer saet storten ende ghelosens dicwile ieghen natuere want alselker liede dier es herde vele spelende metten onsuueren beelden ieghen hen seluen ende oefenen dat in soe menegherande wijs ieghen natuere om hera quade heete ghelost te blusschene ende niet alleene en pinen se hen haer quade ghelost vte toefenen ieghen natuere maer sy doen dicwile noch meer dat meneghen sijn lijf cost ende willen gaen bouen natuere ende beweghen hen seluen menechsins met quaden onsuueren beelden om noch meer ghelost te makene ouermits haer quade begherte dan de natuere of tvleesch in hen seluen heescht ya des es soe vele onder gheestelic volc ende oec anders wat onder ionghe lieden want ic hebs vernomen soe vele dat scandelic al daer of te segghe ware nu voort tusschen dese twee manieren van dooetsonden dat es tusschen gulsicheit ende verblinde oncuuscheit ontsprijnct altoes de derde maniere van dooetsonden die altoes een met hen beyden es dat es traecheit die den mensche zwaer ende onhebbelic maect tot allen doechden maer sy maect den mensche ghyerech licht ende bereet haestelic snel tot alre quaetheit want de traghe mensche es alsoe herdelic verstoct ende verstijft ouermits die deemsterheit der sonden daer hy in licht versmacht ende versmoert dattene te rechts god noch en gheen mensche verwecken noch verporren en can vter stijnckender eertscher onreynecheit daer hy soe vaste in gheuaen ende bewonden es hen selven te male ontsonken tot yet dat god niet en es ende dat es deynde alre verkeertheit wat dijnc de mensche alre eyghelixt mint ende lief heeft dat hy principalic om de eere g gods niet en mint dat es sijn god ende oec sijn afgod siet die ghene die aldus te male vut ghekeert sijn deen aldus ende dander alsoe elc met sijnre quaetheit ende der weerelt ende den duuel ende haren vleesche dienen ende leuen haer buuc es seker haer god na dat paulus leert want sy sondeghen rechts sonder alle berespinghe van conciencien ende hebben alle vreese vut ghesloten als ocht rechts noch god noch helle noch hemelrike en ware sondeghense vast voort vut eyghender quaetheit ende doen alles dies hen lost dat natuere ende bloet ende vleesch eyscht des en wederstaen se twint siet dier menschen en weetic en gheenen raet want het sijn by na wel vanden quaetsten lieden die leuen in eerterike want sy te male hen seluen ontsoncken ende ontuallen sijn op yet dat god niet en es met verkeerder liefden tot eenegher creatueren weert daer se op rusten met ghebrukeleker liefden rechts in ongheweldecheit haers selfs sonder wederkier ende sonder ommesien hebben selke liede haer aensichte te male van gode ghekeert ende sondeghen sonder alle vreese of anxt ende van desen lieden die hen aldus van binnen ende van buten gheuoelen afghekeert van gode ende af selen bliuen ghekeert sonder weder keeren hier af sprac onse heere een eyselic w woort ic en bidde sprac hy voor de weerelt niet nemmermeer en bidt cristus voor de ghene die af ghekeert selen bliuen want dat ware alleene te vergheefs ghebeden cristus en mach om en gheen dijnc te vergheefs bidden waeromme dat hy sinen hemelschen vader bidt hy wert ende es altoes ghehoort omme wat saken dat hy bidt voor ons want cristus voer weet alle dijnc wat gheschien ende gheuallen sal daer omme en bidt hy om en gheen dijnc dan daer eyghelic omme te biddene es dat es alleene omme alle die ghene die toecommen sijn ende namaels toecommen selen voor die twee manieren van lieden bidt cristus hoe wij die vij princepale manieren van dootsonden al in contrarien ouermids die gratie gods ende helpe ende cracht van bouen omme keeren ende selense al met dooghden verwennen ende verdriuen met elkere dooght ene ondooght ende dierst vander oetmoedeghe saechtmoedeghe nederheyt die een fandament es van allen ghewaereghen goede van gratien daermen mede verwent iij capitel nv laet ons alle houerde voort besien ende merken in corten woorden op dat cristus voor ons bidden sal met allen sinen heleghen ende wy met hen ende ouermits hen ghehoort selen sijn soe moeten wy die seuen principale manieren van dooetsonden daer ic voren af seide al in contrarien ouermits die gracie gods ende hulpe ende cracht van bouen omme keeren ende selense alle met dochden verwinnen ende verdriuen met elker doecht een ondocht ghelikerwijs of men zwert leyde ieghen wit dat en machmen niet gheliken alsoe willic oec spreken dat een yeghelic mensche hen seluen van binnen te gronde proeuen ende merken soude alsoe verre als hijt verstaen ende be gripen mochte tot wat ondochden hy hen seerst ende meest gheneycht ende becoort vonde daer moet de mensche meest ieghen striden ende dan soude hy die doghet alre eyghelixt voor nemen ende pinense hen meest te oefenen daer hy die ondoocht met wederstaen ende uerwinnen mochte alsoe seldi weten woort alle quaetheit verdreuen ende alle heylecheit vercreghen nu neme ic hier dyerste tonser leeren alsoe ic voren begonste op ouerde ende op ouermoedicheit willen wy vort de seuen gauen des heylichs gheests ontfaen ende daer in ghecroent ende gheloent werden soe beghin ic hier in contrarien op oetmoedeghe sachtmoedeghe nederheit die een fondament es van allen ghewareghen goede van gracien dat es dan sprekic in den beghinne een onderworpen oetmoedich mensche die al gheliken schijn ende cyerheit der weerelt van buten ende van binnen om gode gheheelic ghelaten heeft of vrylic laten wilt dat es te verstane dat de mensche alle eertsche tijtleke dinghen alsoe verwinnen ende onder sijn voete terden sal om gods wille dat hy altoes lieuer sal begheeren min tijtlix goets te hebbene dan meer ende oec soude een gront oetmoedich mensche lieuer hebben dat de alre aermste mensche die in eerderike es regneerde ende heertsche bouen hen dan hy bouen hen dat es seker eens ghewarechs gheestelix heylichs menschen recht ende aert dat hy hen hen also van binnen gheuoele dat hy altoes lieuer onder sy dan bouen ende achter gheset dan voort ghetrocken want alsoe vele als de mensche den binnensten gront sijnre zielen oetmoedelic can drucken onder den vryen wille gods ende hen seluen versmaden ende onder de voete werpen can vrylic ende willichlic ter eeren gods also vele wort des menschen gheest ouerghenomen ende verheuen te gode ouermits onsen heere ihesum cristum den hemelschen vader daer bouen gheheenecht in alre ghestadegher heylicheit die god seluer es nu meerct hier ende siet aen tusschen dese twee ghesichten dat es tusschen vrywilleghe gront nederdalende oetmoedicheit ende tusschen vrywilleghe verheuene eenuoldeghe opgaende werdecheit tot gode ouermits vry ancleuen van minnen aen minne soe wert ende es vut alselken mensche alle houerdicheit ende alle ondoocht ende ouermoedicheit wert hier met vten gheeste gheworpen tusschen gode ende onse eenuoldeghe verlichte redene van bouen daer hen cristus die een gheboren sone gods in den ouersten deele ons gheestes openbaert daer doet onsen gheest sijn oueruaert maer dit doe ic al den ghenen cont die dit lesen selen tot eenegher stont dat des en gheen mensche in hen bekinnen noch gheuoelen en mach die eeneghe prelaetscappe of heerscapie in al eerderike wilt of begheert dat men hen in eenegher wijs gheuen of bieden mochte maer die mensche eest alleene weert dies niet en wilt noch en begheert noch oec en mach begheeren ende dat es volmaecte oetmoedicheit dat een mensche alle voornemenden staet scuwe ende vliet met c crachte ende met machte van buten ende van binnen ongheueynsdelic puerlic ter eeren gods waer hy mach ende hoede hen herde wel hier ieghen dan dat hy des van binnen voort aue sta sonder inwendich behaghen ende sonder gheesteleke eere selue te begheeren dat hy daer inne niet en verua noch en gloriere van binnen omme dies wille dattet volc van buten weet verblijde hy hen daer inne soe waert al valsch ende quaet ende mede des duuels gheests ware dat sake dat hyt vor grooet hilde ende achte maer can hy gode gheheelic de eere an draghen ende vrylic hen seluen gode offeren soe uerwint hy alle houerde ende blijft onghescandelizeert van binnen maer alselken oetmoedeghen menschen en machmen van buten niet sien noch bekinnen sijn binnenste oetmoedicheit die en bekint niemant te gronde dan god alleene want hy es hen seluen ouermits godleke minne ende ouermits sijn oetmoedicheit onthoecht ende alle creatueren soe datten en gheen creature nemmermeere volvinden en can noch oec hy hen seluen te gronde daer hy hen seluen onthoecht in afgronde nu dat dit waer sy van deser oetmoedicheit des hebben wy ghetughe in vele steden beede metter heylegher leeringhen ons heeren ihesu cristi ende oec met sinen leuene want hy heuet ons beede bewijst doe de ioden hen conijnc maken wouden ende hy hen ontghijnc ende vloet ende oec heeft hijt ons gheleert dat men leeft ten drie tiden des iaers in dewangelie soe wie dat hen nederende oetmoedicht die sal verheuen werden maer die hen seluen verheft hy sal neder gheworpen werden oec begherde sente franciscus te wetene in wat manieren hy cristus na soude moghen volghen hen yet in te ghelikene doe wart hen te hans gheantwort dat hy hen seluen versmaede ende alsoe soude hy cristus bekinnende worden als hy dede want die hen seluen te rechte versmaden can hy versmaedt alle andere dinghen lichtelic alse om niet die te latene sijn ter eeren gods vander ewegher meldecheyt gods die ewelec econtrarie ende yeghen es alre intreckender ghyerecheyt ende hoe dese meldecheyt gods wert ghedeelt in drien manieren iiij capitel ende hierna volghet die ander gaue des heylichs gheests die in ons bringhen sal die ghichte ende die gaue der eewegher mildecheit gods die eewelic contrarie ende ieghen es alle intreckende g ghierecheit want ghierecheit es altoes inwert sakende om meer te hebbene ende doet des menschen herte verstoppen ende veringhen al soude hy eenen penninc of een aelmoesene broets om gode wanen gheuen het soude hen rechts alsoe zwaer wesen als oftmen hen thaer vten hoefde trocke maer wat mensche der mildicheit gods in sijn herte gheuoelt dies menschen herte es altoes open ende wide ontploken ende es ghereghere ende ghereedere heeft hy yet heeft hy niet altoes te gheuene dan te nemene dat es eens goets menschen aert aert die gront milde van herten es want sente gregorius spreect dat des gheens menschen hant nemmermeer sonder ghichte en es wiens herte vol es van goeden wille maer nv selen wy voort merken dat dese mildecheit gods moet dobbel sijn in drie manieren een met ons te gode tons seluen ende oec tonsen euenkersten selen wise te rechte in ons gheuoelen ende oec mede oefenen want sy moet buten ons sijn sienlic ende binnen ons weselic ende ten derden male bouen ons seluen rustende in gode ghebrukelic wat menschen deen waent hebben sonder dander die doelt seker nu van den yersten hoe dese mildicheit gods ouermits caritate moet sienlic sijn van buten ende namaels sal ic ons gheestelic van buten daer met inweert leeden sy moet dan sprekic van buten van node sijn sienlic willen wy te hemelrike commen soe moeten wy ontfaermenisse ende ghemeyn conpassie hebben vutweert talre menschen ende telcs menschen behouf ende noet dat wijt vermoghen hen te helpene ende hijs behouft maer en hebben wy der substancien noch des goets van buten niet wy en selen dan maer te n meer sijns ontfaermen maer de rike lieden sijn meer sculdich want sy moeten beyde hebben caritate van binnen ende moeten ouermits de binnenste caritate spisen ende lauen daerme van buten metten ouertolleghen goede dies niet en doet cristus salt hen zwaerlic ende scandelic uerwiten ten ionxten daghe des oordeels als hy spreken sal gaet van my ghi vermalendide in dat eeweghe vier want sente jan spreect ende vraghet hoe de minne gods in den ghenen mach ghesijn die sinen euenkersten in breken ende in node siet ende hy dan sine daerme dat es sine binnenste of sijn herte sluut voor hen hy meynt dat niet sijn en mach ende soe en maect oec sal ons god mildelic deylen van sinen hemelschen goede soe moeten wy oec weder mildelic deylen den aermen van den eertschen verganckeleken goede ende aldus doen wy eenen goeden wissel wert ons hier deen om dander ghegheuen voor tijtlic goet eewich goet yaet seker ouermits caritate op dat wijt vrylic ende willichlic gode te loue ende teeren doen want meynen wy endeleke gode soe hebben wy gode want god moet emmer princepalic voor alle dijnc ghemint ende ghemeynt sijn als ghescreuen steet int bouc vanden rechte dat de meyninghe iudiceert of oordeelt den man nu voort vander ander manieren der mildecheit gods die in dwesen onser zielen es ende oec de ziele een metter mildecheit gods want ouermits sine mildecheit moeten wy vloeyen beyde inwert ende oec vutwert want dit sijn alle menschen beyde sculdich want alsoe wel moeten wy inweert ebben ende vloeyen met onsen euen kersten ende noch edeleker dan vutweert ouermits caritate met gheesteleken wer werken van begheerten ende met inwendegher gheheelre toeuoeghinghen moeten wy hebben eenen hemelschen eerstachteghen inwendeghen vliet tot gode met allen menschen moeten wy opstaen gherecht met al onsen crachten of dies begheerende sijn in eenre sempelheit dit hoort elken mensche toe alre menschen salecheit te begheerene ende hen dies te gheonnene ende alles goets werderboechder wijs voor gode ende daer alle menschen te bringhene ouermits caritate gheestelic met ons ende in ons viande ende vriende dat sal ons daer al ghelijc ende euen bequame sijn ons en sal daer niement ontbliuen moghen noch wy en selen oec niement achter ons laten alsoe verre alst in ons es van alre menschen salecheit te begheerene ghelijc ons seluen want ic en mochte en ghenen mensche daer noch oec hier wat quaets hy my ghedaen hadde min alles goets gheonnen dans hen god an dies en vermochte mijn ziele niet en gheensins om steruen noch om leuen siet ende aldus sijn alle onse binnenste crachte vol goeder werke ende vol olien vter heylegher caritaten alse wy alle menschen in onse opgaende binnenste daer vergadert hebben voor die ieghewordicheit gods ende wy daer oec cristus voor ons sien ende vinden ieghenwoordich oec op staende gherecht voor sinen hemelschen vader met alle sijnre ghemeenscap ende met dien hemelschen gheesten die daer bouen sijn ende aldus sijn wy inweert werkende met allen goeden menschen die in eerderike hier beneden sijn ende wy sijn oec toegaende met ghemeender eeninghen ouermits vernufteghe beelden met allen heyleghen die daer bouen sijn ende hier by es onse oefeninghe na ghebeelder wijs beyde sinlic ende oec gheestelic daer ende hier ende hier met hebben wy ghewonnen ouermits de gracie gods ghelijc dat cristus sprac in dewangelie x steden alse wy onse vutwendeghe sinnen hebben ghetrocken ende ghevrijt van der quader weerelt ende bedwonghen soe dat wy die natuere niet onordelic en laten vutweert vlieten na ghelost des lijfs soe dat bander side onse inwendeghe sinne ende onse gheesteleke crachte haren vliet moghen hebben met gheheelre toeuoeghinghen te gode sonder inwendeghe letsamheyt ennegher verbeeldinghen des herten siet wat mensche des in hen gheuoelt van binnen in alselker verborghenen inwendeghe stade wilt cristus sijn ende wandelen die hen van binnen ende van buten gheheel ende al sijn maer des noch deser mildecheit gods en moghen menechvoldeghe lieden die tweevoldech sijn hen seluen meynende met al haren goeden werken niet gheuoelen ende voort noch min verstaen selen of te male niet cume van hondert dusen menschen een en sal my voort niet verstaen noch gheuoelen hoe ende in wat manieren ic ons dieper inwert leyden sal ouermits die derde maniere der eenvoldegher mildecheit gods die in douerste deel ons gheests regneert ende leeft die god selue es ende oec niement anders ende die wy oec bouen ons seluen ende buten ons seluen ende buten alle creatueren na onghebeelder wijs weselic ende oec inweselic met gode beseten ende vercreghen hebben ende god weder ouermits sijns selfsheit met ons in ons na ghebrukeleker ieghenwoordicheit dese godleke eenoldegher mildecheit gods seldi weten maect groet wonder bouen wonder in alselken eenvoldeghen verhauenen godscauwenden mensche daerse es maer wat sy weerct dies en mach niement den anderen wisen noch leeren dan god selue want haer inwerken harer godleker beweghinghen dat es ons grondeloes doch moghen wiere eenech ghelikenesse afsegghen ouermits teykene na wise der doghet ende daer na slaen soe gherake soe ghebate als die blende man slaet na dey ende tachterst als hy meneghen stoet ende slach daer na ghesleghen heeft soe gheraect hijt tachterst teenen stoete ende nochtan al blindelinghe ende al heeft hy voren meneghen eeweghen slach om niet ghesleghen en raut hen namaels niet op dat hy dey gheraken mach sleet hy vaste voort op dien hope aldus sal oec ons gheschien gheestelic te merkene al hebben wy hier menegherande tribulacie ende verdriet in eerderike ouermits lancheit der tijt soe dat den mensche dicwile ende op meneghen poynt dijnct rechts oft al te vergheefs ware dat hy doet het si der stijnckender scanden wy die gheesteleke lieden souden sijn ende begaeft inder zielen oueruloedegher wijs ouermits die eeweghe grondelose mildecheit gods hadden wy dier mildecheit yet ghesmaect also vele als een sempsadeken groet es soe en souden wy voort meer nemmer meer murmereren ieghen gode om eyghen wederloen noch op sijn weder doen tons wert want wy souden selue soe rike ende soe ouernemeleke milde sijn in onsen eyghenen gronde der zielen dat wyt selue al begauen ende goeden souden met gheesteleken gauen dat in hemelrike ende in eerderike es ende leeft die der gracien ende der ghenaden gods yet begheeren ende behoeuende sijn dat souden wy al veruollen ende ouervloeyen ouermits die grondelose vutvloeyende minne gods met eewegher mildecheit gods die de heyleghe gheest selue es ende aldus na dese maniere dat ghy voren ghe hoort hebt souden wy ons te male gods eyghen gheuoelen sijnde ende een met gode ende oec een ander van gode ouermits nauolghinghe der doochde ende inwendegher wisen van begheerleker oefeninghen consten wy ons seluen ende alle dijnc doorsien ende ouerliden ende ware oec dat sake dat wy gode ouernatuerlic beseten hadden daer hy ons natuerlic besit na eenuoldegher wijs bouen wise ende bouen alle onderscheyt in die ouerste cracht ons gheests soe worde ons alle dijnc cont ende openbaer van bouen tot benede hoe wy vrylic wandelen souden voor doeghen gods met groter coenheit des herten van binnen ware dat sake dat wy gode ons herte al bloet ontdect hadden na de maniere van desen yersten bouke soe datter god in schinen ende lichten ende weder lichten mochte sonder middel in eenen blicke sijnre oeghen soe worde de ziele van godleker minnen gherenen ende doorgaen ende doorwont dicwile ende te menegher stont van der drieuoudegher biechten of van drien manieren der belijnghen gods ende licht valter viere v capitel ende dan mochten wy gods gheheelic belyen alsoe ghy voort horen selt ouermits dit nauolghende ander bouc van der drieuoudegher biechten dies groet nooet ware af te segghene meneghen mensche een goede opene verclaernesse daer af waer omme ende welc de sake es dat wy dit voorgheseyde bouc vander ontdeckenessen des herten in ons niet claerlic en gheuoelen dit en doet anders niet nv merct den sin dan dat wy gods niet gheelic niet en belyen met inwendegher alheit ons selfs hier omme soudic ons gheerne leeren ende cort spreken van desen drien manieren der belydinghen gods ende licht valter viere want ghewareghe biechte ende gods te belyene en bediet ons anders niet dan een vulcommen ghenouchdoen gode ende der heylegher kerken ende oec ten derden male ons seluen ende ten vierden male onsen euenkersten dit sijn alle menschen sculdich van gherechter scout dese vier pylare opstaende gherecht in ons deen min dander meer na dat een yeghelic deen bouen dander gheroepen ende vercoren es ghelekerwijs dat sente pauwels spreect dat een yeghelic mensche comme alsoe als hy gheroepen es alle menschen sijn tot eenre gheheelheit ghemeynlic ghenoedt ende gheroupen dat es ten gheboden gods nu seldy weten dat selke menschen ghenouch doen of wanen ghenouch doen in eenre manieren ende selke andere doen ghenouch in tween manieren dese sijnre noch bat ane maer de derde partye doen ghenouch in belijnghen in drien manieren ende dese sijnre alre best ane want si doen gode op alle siden ghenouch soe dat hen god niet meer heyschen en mach vander der yerster ghewaregher belijnghen gods tot welker belijnghen selen wie hebben ende vercrighen een inwendech ghetrouwen gods in ons soe behoeren ons sunderlinghe vij poente die ghemeyne sijn elken menschen vj capitel nv selen wy merken welc dyerste sijn die ghewarechlic gods belyen ende der heylegher kerken in kerstenen gheloeue ende oec harer eyghender conciensyen ghenouch doen want dese drie dinghen moeten van node in elken goeden mensche te gader staen ende in ons regneren ouermits die heyleghe kerke te ghetrouwene met cristus in gode want daer omme seldy weten es principalic alle biechte gheordyneert inder heylegher kerken op dat wy vercrighen mochten gherustheit ende inwendeghe vryheit tusschen ons ende gode tot deser belijnghe behoren ons sonderlinghe toe selen wy hebben ende vercrighen een inwendich ghetrouwen gods in ons voor alle dijnc seuen poynte die ghemeyn sijn elken mensche dyerste seldy weten es dat een yeghelic mensche gheheylic late ende te rughe sette vut hen die quade sondeghe weerelt dander es dat wy selen hebben een bitter berouwenesse ende een hertelic leet sijn in ons dat wy ye ghedaeden yet dat ieghen gods wille ghewas ende dat wy voort meer nemmermeer en willen doen om steruen ende om leuen ieghen onsen god hyer na volghet terde dat wy inwendeghe trauwe selen hebben ende aen gode ouermits toeuoeghinghe vercrighen sijnre heylegher ontfaermhertichteit dat hy ons alle sonden gheheelic verlaten ende vergheuen heeft ende hier na volghet tvierde es dat sake dat een mensche tijt ende stont heeft soe moet hy emmer entelic gheheelic ghenouch doen voor den priester der heylegher kerken ende ontdecken hen sijn herte al bloet ende ongheueynsdelic selen wy belyen onse scout ter eeren gods ghelikerwijs dat ons god sculdich weet ende kent want voor sijn oeghen en es niet verholen noch verborghen hen es alle dijnc openbaer ende alle dijnc bekint hy euen claerlic dat in hemelrike ende in eerderike gheschie beyde nacht ende dach hier omme seggic v voorwaer so wie eeneghe dooetleke sonde onthoudt ende verberghet voor den priester willens ende wetens die mensche en es cleyne noch groet ghebiecht tfi der stijnckender bedecter scamenessen also en mochdy nemmermeer coene werden noch vryheit vercrighen voor den oeghen gods mar ontecti v herte ende verclaert di v selue te gronde soe wert v hier de gracie es gheheel dobbel ende oec sal onse oefeninghe voort meer sijn redelic ende gheestelic ende aldus selen wy ghenouch doen in belynghen gode voor ons seluen ende oec voor onsen euenkersten ende voor alle menschen hoe dat wy elken mensche ende alle menschen selen behouden ouermits cristus heyleghe binnenste in onse binnenste gheheelheit voor die ieghenwoordicheit gods ende dit moet van node sijn sellen wy onsen euenkersten minnen na wise der zielen ghelijc ons seluen ende selen wy cristus onsen eeneghen meester yet ghelijc sijn inder navolghinghen soe moeten wy ons aldus van binnen gheuoelen nu merct hier den sin willen wy sijn een gheheel vutuercoren ontweeuoldich vrient gods ende niet alleene een alf vrient want die halue vrient vliet ende ontloept sinen meester inder groetster noet ghelikerwijs dat pieter dede ende oec die ander iongheren alle ende lieten doe haren meester cristus in die alre meeste noet allendichlic alleene staen die ghene die nochtan alsoe grote dinghen hen vermeten ende ghesproken hadde als peter dede nochtan en was peter maer cume een half vrient dat en es maer een half vrient die sijn leven auontuert inder noet met sinen vrient alsoe dede oec peter wel want hy slouch ten yersten male metten zweerde siet dese liede en sijn een niet ghewareghe noch gheheel vriende g gods die gheesteleke recht ende die hoechste eere gods willen of wanen behouden wrakelic metten vutwendeghen snede van den zweerde dat hiet cristus opsteken ende sprac dat sy verderuen souden die ghene die daer met slaen ende dat sijn cume als ic eer seide halue vriende ofte male niet want dit doen wel q quadien ende mordenaren ende ledeghe of ghemeyn wiuen ende peytieren ende al selc volc dat sy haer lijf deen metten anderen auentueren maer wiste harer eenech te voren wel dat hier selue bliuen soude ya al souden oec alle die ander ontgaen trauwen hy en aenghijncs niet aldus seldy weten keert natuere weder ende wederboecht haer op ons seluen alst der meester noet comt soe trect natuerleke minne ende liefde af ende achterwaert ende begheeft den vrient inder endeleker noet want natuere en wil te male haers selfs niet steeruen noch verloechenen haers selfs gront te niete en sy dat sake dat haer eenich dijnc weder andwerde daer sijt omme doet na eyghen gherief haers selfs maer des noch dis noch oech en gheen waeromme en siet ghewareghe gheesteleke minne niet ane noch cleyn noch groet in haren ouersten gheesteleken vutganghe daer hen die mensche eenechleke gode ouer gheeft na alheit sijns selfs ende dit scheen wel aen onsen heere ihesum cristum want hy was ende es noch alleene die ghetrauwe enteleke vrient ende alsoe seldi oec weten waren namaels die apostelen ende menich dusen andere doe sy cristus binnenster yet ghesmaect hadden siet doe volchdense yerst haren meester volcommelic na waer hy ghijnc ende noch doen metten gheeste nu meerct dat was ende noch eest alsoe met ons doe sy viande ende vriende ende heydine ende ioden ende oec alle creatueren wat dat men hen mesdede minden ende lief hadden met eewegher minnen ghelijc hen seluen doe was dat ghebet harer belijnghe vulcomelic ghehoort doe de minne gods ouervloedelic in hen was dat sy haer natuerlic leuen vrylic ende willichlic gauen tot in de dooet voor harer vianden gheestelic leuen te behouden want haren viant en const hen niement ghenemen vut harer binnenster caritaten noch dooet noch leuen noch oec en gheen torment al waest dat haer viande die de heyleghen tormenten gode ontuielen nochtan en lieten sise hen niet ontuallen vut harer gheheelheit alsoe en souden wy oec doen wat lidene datmen ons aen dade wy soudent ghelijc van binnen sonder al ansel ende sonder eeneghe wrake beyde van buten ende van binnen staen op dat wy ongherenen van buten bleuen soe wy naest ende naust mochten van vrenden hinderleken saken in eenpaerlinghen vrede ende hueden ons van stuermoedegher wrakelicheit die onse ghedachte ontsaten mochte bouen alle dijnc soe dat wy inwendegher vryeit met gode pleghen ende ghebruken mochten sijnre godleker ieghenwordicheit siet aldus heeft ons cristus selue voor ghegaen met exempel ende gheleert want hy sijn graciose leuen voor ons heeft gheset ende niet alleene voor ons ghesedt maer oec voor sijn viande ende oec voor sijn vriende heeft hy al dat hy hadde ligghende ende rueren op eerderike ende oec al dat hy selue was dat heeft hy gheheelic voor ons ghegheuen ende gheoffert sinen hemelschen vader om ons met te behoudene ende aldus hebdi donderscheyt ghehoort tusschen den gheheelen vrient ende den haluen vrient dat en es dan maer een half vrient die sijn leuen auentuert met sinen vrient want hy doet op den hope dat hy wel ontgaen waent metten liue maer dat es een gheheel vrient die sijn leuen sonder weder keer gheeft voor sinen vrient omme sijns vrients leuen te behoudene want onse heere ihesus cristus ghetuucht ons selue dit in dewangelie dat niement meerder minne en heeft dan die ghene die sijn leuen gheeft voor sinen vrient dat es aldus te verstane dat hen een mensche also van binnen ouermits caritate gheuoelen sal tot sinen euenkersten waert dat hy lieuer soude steruen voor hen die lichameleke dooet ter eeren gods dan hy sinen euenkersten vallen liete in dooet sonden daer hy hen van gode scheyden soude want een yeghelic mensche es sijns euenkerstens ziele meer sculdich in alle maniere van gherechter scout dan hy es sijns selfs eyghen lichame want alle noet dorst ende noet des lichamen die es hier touerlidene ende oec te vergane maer de gheesteleke noetdorst der zielen die sal eewelic regneren ende staen op gherecht voor den aenschijn gods vander ouerster belijnghen gods viij capitel ende hier met naken wy der derder ouerster belijnghen gods willen wy dander drivoldecheit gods belien na eenvoldegher wijs haers selfs soe moeten wy ons seluen ende oec alle menechuoldecheit beyde van buten ende van binnen ouerliden ya goet ende quaet ende alle inval van beelden selen wy alsoe bloet doorsien na gheests wise bouen redene ende bouen wise soe moeten wy alsoe wel nv meerct voort den sin alle doochtsame goede werken ende alle goede beelden die ons in redenen te gode weert een grote helpe ende sercoers sijn ende oec dier wy niet ontbeeren en mochten in onsen menechvoldeghen werkeleken toeganghe die moeten wy alsoe wel doorsien ende ouerliden in onsen weseleken bloeten eenvoldeghen inganghe ghelekerwijs dat wy moeten van beneden opwaert scawen ende vlien alle hinderleke aftreckende beelden die ons yet vermiddelen mochten tusschen gode ende onse verlichte redene dit moeten wy al ouerliden cleyn ende groet ya alsoe wel dat ons helpen ende vorderen mochte van beels weghen alse dat ons scaden ende letten mochte van beels weghen willen wy scuwen in een bloet van aensichten taensichten die eenvoldeghe claerheit gods aen sonder middel maer onse onderste redeleke crachte selen altoes na anderheit navolghende sijn oefenachtegher wijs haren ouersten deele ouermits vernufteghe beelden ende hier af comt ons alle heyleghe inneghe deuocie van bouen nederweert omme dat wy ons oefenen ouermits die gracie ende de goetheit gods in vernuften godliken beelden die wy menechuout begripen ouermits onse ghebeelde verstandecheit daer wy nauolgen met verlichter redenen altoes na anderheit ons verstaens maer alse wy ons weselic bouen ons seluen al bloet inkeeren ouermits die verheffinghe der drivoldecheit gods ter eenegher eenecheit gods weert daer wy rusten besitten ende gods eenechlic ghebruken na der ouerster stilheit daer sijn wy bouen alle vernufteghe ancleuende beelden daer wy ontfaen dat weseleke in gheesten gods bouen alle nauolghende ghemetene claerheit ende aldus selen wy ingaen ende vutgaen ende opgherecht ende we derboecht staen ouermits drivoldicheit in eenecheit ende oec sal onse oefeninghe in onsen bloeten ouerganghe sijn gheestelic ende godlic ende hier met sal oec onse belijnghe daer wy gode in allen sinnen ghenouch mede doen sijn drivout dobbel ouernemeleker wijs na dat ghy voren ghehoort hebt deen wise opgherecht bouen dander wise ende een yegheleke belijnghe gheciert met harer doocht hoe dat een yeghewelke gheheele belijnghe sal hebben hare opgaende sunderlinghe crone ende een yeghewelke crone hare sunderlinghe hemelsche cierheyt ix capitel ende oec seldy weten sal een yegheleke gheheel belijnghe hebben haer opgaende sonderlinghe crone ende een yegheleke crone haer sonderlinghe hemelsche chierheyt nu merct hier cort de vergaderinghe van elker cronen by haer seluen de nederste crone hoort toe den maertelaren dander de middelste crone den confessoren ende de hoechste dat es de derde crone den maechden ende den leeraers maer welc die ghene sijn diese alle drie ontfaen selen dat hebbic v voren bewijst donderscheit daer af die de nederste crone der maertelaren ontfaen selen gheestelic te merkene dat sijn alle die ghene die gheheelic alle de weerelt ende alle werleke dinghe ende oec alle eertsche troest es hy cleyne of groet te rugghe setten ende versmaden dat puerlic ter eeren gods ende omme de minne cristi dit es der maertelaren crone die wy altoes chieren selen met goeden sedeleken werken na wiseder heylegher kerken ende hier af sal onse lijfleke natuere in den ionxsten daghe ontfaen menechuoldeghe claerheit ende met deser gheheelheit commen wy toten eeweghen leuene alsoe dicwile alse wy binnen ons noch buten ons en gheen hinderlic aftrecken en gheuoelen ende na dese maniere soe sal ziele ende lijf te gader ghecroent ende gheloent werden voor deeweghe leuen ouermits gloriose sinleke salecheit ende aldus sal onse salecheit na den nedersten deele sijn sinlic ende binnen ons redelic maer dander gheheelheit ende de dobbel crone die den confessoren ende den gheheelen belieren gods toebehoort dat es te verstane dat wy met onsen binnensten gheesteleken onghehinderden crachten gheheelic op selen staen gherecht ouermits een inghetrauwen gods gode lof ende eere ende werdicheit te biedene nv ende eewelic aldus selen wy gods belien in kerstene gheloeue ende sonder lieuere te verkiesene maertelare te steeruene dan confessore ende dan sijn wy yerst ghewareghe maertelaren ende confessoren beyde inden wille ende aldus sal onse oefeninghe sijn redelic ende gheestelic dat es te verstane daerwy ghebeelt sijn na toeuallegher wijs daer esse redelic ende daer wy onghebeelt sijn gheestelic ende alsoe selen wy nauolghen onser werkeleker vernuft ouermits godleke invallende beelden daer wy ons toe keeren selen die ons werkeleke salecheit gheuen sal na mate onsen inwendeghen crachten ouermits die gracie gods ende dit settic scauwende leuen in redenen ende in inwendeghen ghemerke ende hier met sijn wy vol alre doochde ouermits caritate te gode gheuoeghet ende tonsen euenkersten nu dan tusschen dese twee cronen of bouen dese twee cronen welc dat men wilt soe ontsprinct of houdt haer in douerste ons gheests die derde crone die eygheleke toebehooer den pueren suueren maechden die van buten ende van binnen sonder alle vlecke ende smette sijn ende die moghen alleene nauolghen den onbesmetten lamme onsen heere ihesum cristum waer ende waer hy gheet want die hoechste crone die in puerheit des gheests na aert der minnen gheleghen es na de ouerste stilheit bouen alle bewegheleke nauolghende oefeninghe die en mach niement ontfaen noch vercrighen hy en sy puer suuer ende bloet ende onghebeelt van ghedachten hen seluen ouerlidende na gheests wise alsoe ic dicwile gheseghet hebbe ende oec alle dijnc moeten wy doorscauwen ende sien alse wel dat es alse dat niet en es dat niet en es dat machmen lichte gheouerliden alsoe lichtelic moetmen ouerliden al dat es alse dat niet en es want onsen bloeten eenuoldeghen ghesichte als dat te gode es gheuoucht ende verhauen sonder middel dan en mach ons en gheen dijnc hinderen noch scaden noch letten van vryen inkeer te gode daer wy ons weselic sonder waeromme ouermits drivoldicheit in eenecheit al bloet in keeren daer ons god met hen seluen loent daer ontfaen wy die hoechste crone want daer gheeft hy ons hen seluen oueruloedich ende meer dan alle dijnc te lone ende daer wort de maechtdomleke reynecheit volbracht ende ghestedicht daer wy cristum inden gheest ontfaen hen alleene tot eenen heymeleken vrient maer ieghen alle ander mannen sal de maecht stuer ende onghedoechsaem sijn maer cristo salse alleene wiken daerse sijn heylich inwerken ontfeet ende laten hen ghewerden met haer te doene wat ende hoe hy wilt op dat hy dinwendeghe celle der suuerheit alleene besitten ende ghebruken mach ghelekerwijs dat maria sprac toten inghel ic en kenne en gheenen man want wie dat gods inwerken ghedoecht ende al datmen hen anders mesdoen mach hen comt alle dijnc te poente ende wel te gherieue maer wie dat niet alle dijnc met vrymoedicheden verdraghen noch gheliden en can sonder alle ansel hy en verdraghet en gheen dijn ghewarechlic alsoe hy soude om dat hen alleene sinen persoen eenech dijnc tonpoente comt of commen mach want de hoechste ouerlidinghe daer wy cristus alre ghelijcst in sijn van leuene dat es dat wy lief ende leet ende oec alle dijnc beede van buten ende van binnen euen effen connen weghen sonder eenech verkiesen na den alre liefsten wille gods daer in wort alle eyghentheit verteghen ende oec die ouerste vryheit met vercreghen vander werkeleker ledecheyt die gode meshaghet x capitel siet aldus beghin ic met elken bouc altoes onder in redenen ende leyde ons van beneden opweert daer wy enden salichleker wijs bouen redenen ghelekerwijs dat ghy voort horen selt ouermits dat derde principael bouc van der werkeleker ledecheit die gode meshaghet ende oec wel die ghene sijn die gode nemermeer en belyen dier liede vindic sonderlinghe drie paertien daer alte vele af te segghene ware van harer quader werkeleker ledecheit die gode meshaghet nochtan werkense ende wat sy werken het es te vergheefs ende al ongheoordende valsche ledecheit die gode meshaghet ende voor sijn oeghen doncker ende onpuer es want sy werken alle donckerlic als ghy horen selt inder natueren sonder dlicht van bouen ende sonder ouernatuerleke ghenade die god selue es sijnse wederboecht ende af ghekeert creatuerleker wijsop hen seluen deen aldus dander alsoe elc na sijn eyghen gherijf al es deen meer quader in hen seluen dan dander met sinen werken nochtan en maechs gode cleyne noch groet een ende na behaghen wat dat van binnen niet principalic wederboecht noch met minnen ouermits gherechte belijnghe der heylegher kerken niet gheoordent en es bouen alle dijn met trouwen te gode die lieden sijn alle ghekeert ter slijncker siden met haren anschine van gode in vremden lande der verderffenesse daer sy verhongheren ende en moghen der gracien gods noch sijnre ouernatuerleker spisen die hy selue es na haer ongheordende maniere die sy tot hen seluen hebben en moghense gods noch en gheenre ghewaregher doocht ghesma nu merct den sijn vander valscher ledecheit die gode meshaghet ende quaet in haer seluen es knecht ende dien om wederloen der zielen te rechte op dat hy daer omme aerbeyt dat ziele ende lijf te gader onthouden selen werden gode te dienene ende dese lieden sijnre noch bat ane want haer keer es in doochden ende sy sijn opclemmende metter ghemeenscapt der heylegher kerken ende dit sijn gods ghetrouwe knechte nu voort vander derder paertyen die en doruen oec in gode niet hopen want alle doochde sijn hen ontslopen dat sijn als ic eer seide alle die ghene die vele goede inwendeghe werken werken oft verstaen nu meerct ouermits haer bloete ghebeelde ymagynacie scauwense ende sien wonder van binnen in eenen bloeten natuerleken lichte sonder ouernatuerleke gracie bekennense menich wonder ende onderscheet in beelden deser liede es soe vele maer sy en commen niet hogher danse haer natuerleke verstandecheit wijst ende leidt in simpelen bloeten natuerleken lichte sonder kersten gheloeue selc scouwet ende ymagyneert ouermits menechuoldeghe invallende beelden ende selc ander keert hen simpelic ter yerster saken die nochtan gods nemmermeer en ghesmaken want sy en liden hen seluen niet ouer na begheerleker wijs ouermits godleke minne soe datse ouernatuerleke andwoorde ontfinghen ouermits dat ingheesten gods van bouen ende daer omme blijft haer verstannesse onuerclaert des es nv soe vele in eerderike daer soe menich valsch gheest in bedroghen wert ende es datter wonder af te segghene ware van harer dolinghen die nochtan grote gheeste wanen ende willen sijn om harer inwendegher conste wille dat selke soe vele weten van menechvoldeghen dinghen bouen andere simpele ghemeyne lieden ende in dese vele wetens dat sy in redenen alleene begripen ouermits haer ymagynacie en es doch eyghelic en gheen heylicheit gheleghen in haer seluen ende waerby proeuic dit jc seggu want eenrande lieden alsoe men grote cleercke vent die hebben wonder ende menech pas van bouken gheleert ende van scriftueren ende dit ontfaense van buten ten oeren in ende oec andere leeke menschen die hebbent als van ghehoorden dinghen ouermits sermoene ende predecacie diese ghehoort ende gheuest hebben ende dese hebbent noch meer met middele maer selke derde menschen die sijn soe behendich van fallacien ende van natuerleken sinleken ghemerke by hen seluen soe dat sy meer onderscheets ende behendegher vonde van subtijlheden connen voort bringhen daer lettel aen belancs es dan menech groet meester soude met al sijnre conste ende hier af comt dicwile groet uerwenende gh gheesteleke verborghene opdraghende ouerdicheit daer de mensche hen seluen in verheft ende uerwaent ouermits een inwendich behaghen sijns selfs ende sijnre werken in ydelre glorien daer by na alle gheesteleke scade of comt om dat wy de dijnghen gode teeren sonder ons seluen niet vrylic en doen ende wy van ons seluen ende van al onsen aermen doene te vele houden desen lieden waer seker beter datse maer haren pater noster en seiden dan datse soe vele weten van menechuoldeghen onderscheede ya dat selke soe wijs wanen ende willen sijn dat sijnt al verbehendeghen ende versubtilen willen dat hen by en na comt soe vele houdense van hen seluen ende van haren menechuoldeghen invallen nv op deen beelde nv op dander om vele wetens daer niet dan steercke houerdie in en gheleecht want god en sal meneghen eeweleken mensche niet loenen na sijn vele weten noch oec na groetheit sijnre werken noch na lancheit der tijt ende der iaren noch oec selke na groetheit der onghedueregher schijns van minnen die hy wylen int herte ende int nederste gheuoelen leghet want het mach al puer natuere sijn ende wederboecht op hen seluen nu meerct dese drie dinghen dyerste es vele wetens dander es al dat wy ouermits onse ymagynacie ende ouermits menechuoldeghe peynsinghen na gode sus ende soe met eenen beelde begripen moghen ende oec dat derde es groet ongheduer van oefeninghen die by wilen int herte leghet als in den bloede of in den vleesche dit mach al te niete vergaen ende weder vercouden alst oec doet in meneghen mensche ende dit seldi weten dat hier af comt eenen gheesteleken mensche alle scade ende scande voor doeghen gods dat es alleene om dat hy hen seluen yet meynt ende soekende es vutweert of inweert delecterende es of ghenouchte nemende es na eyghen gherief op eeneghen smaec dit es al princepalic in tween dinghen gheleghen om dat wy vutwert soeken lichameleke troest of smaec yet meer dan wy souden onordelic dander es wie inwendeghen troest suect aen gode of na eyghen gherief sijns selfs dat es gheesteleke onsuuerheit ende oec mede dobbele gheesteleke ghierecheit dit moet al dooet sijn in ons van buten ende van binnen selen wy gods ghewarechlic in den gheeste ghesmaken ende willen wy cristum gheheelic nauolghen ontweeuoldegher wijs soe moeten wy dore ende ouerliden ons seluen ende alle menech uoldich weten dat men ghedijnken ende in redenen verstaen mach beyde eertsche dinghen ende oec hemelsche dinghen die daer bouen sijn moeten wy door sien eer wy rustende bliuen tot voor daensich gods sonder middel daer beghint ende eynd alle ghestadeghe ghewareghe ruste sonder wederkeer na weseleker inbliuentheit ende dit settic yerst bouen tijt dit eenvoldeghe insijn gods bouen redene ende oec bouen alle stade der hemele want het es bouen allen menechuoldeghen werkeleken toeganghe maer een eenech weten ende dat met werkeleker minnen beseten des willic my voer alle meesters vermeten dit doet mi salecheit bekennen ende een al weten sonder ende ende aldus hebbic ons echter gheleyt ouermits die gracie gods bouen redene ende bouen wise ende bouen ons seluen onthoghende metten derden bouke ende na dat een yeghelic mensche dit eeneghe een edeleke oefenen ende besitten can in doochtsaemheden ende beyde te samen des nouwe waernemen can ouermits verlichte redene van bouen alsoe vele es een mensche meer heylich dan dander als hijs nauwer waernemen can sonder hen seluen daer in yet te siene dat es te verstane alsoe vele als hen deen meer vrylic in ende vut can keeren onghehindert ende ongheledt te gode ende oec tonsen euenkersten ende tot allen goeden dinghen dies noet es ouermits caritate in desen tween licht al de bate dat es dat een mensche claerlic oefene dat hy besidt ende dit sijn gods heymeleke na vriende van vi dinghen die toe behoeren eenre ghewaregher beghinen ende eenen af ghescedenen gheesteleke mensche ende alsoe salse vj dinghen in contrarien vercrighen daer mede gode te denen te haerre helpen wert xij capitel nv vanden vierden bouke voert om te wetene cort wat eyghelic ghewareghen afghescheedenen lieden ende sonderlinghen beghinen toe hoort die haer butenste natuere ende oec haer binnenste natuere beyde te samen cristo in suuere reynicheit willen besitten hier op willic dit bouc maken ay deus ende of ic alselke een beghine conste gheraken die de weerelt soe gheheelic wilde verdoren datse cristus eeneghe woort metten inwendeghen oeren mochte ghehoren soe worde sy seker ter rechter siden vutuercoren maer nv vindic lettel goeder beghinnen noch int leuen noch oec int schinen van buten noch van binnen maer een dijnc van drien soudic gheerne inden eenre beghinen of eenen gheesteleken mensche wient ware dat hy emmer deen dade van drien want het moet emmer alsoe sijn deen es wat mensche die voer de hant qualic varen wilt hy sette hen gheheelic den duuel ende der weerelt te behaghene dander es wat mensche die hen simpelic houden wilt na wise der heylegher kerken hy sette hen tamelic daer na soe dat hy dmiddel houde in allen dinghen een goede effene ghemeyne wise der heylegher kerken daer hen niement aen stoeten en mach ende ga tamelic van cleedinghen ende van abite niet te verwerpelic noch oec niet te bleynckende in dien dat hy der duueleker weerelt die deen dander te sonden trecken willen ouermits haer behaghelicheit niet en ghelike maer gheeft elken goet exempel soe dat de doocht an v blike effene seden ende rijp gelaet dat ionfrauwen alte wel staet maer wil di v een gheheele trappe hoghen soe nemen wy terde poynt voor oeghen omme te wetene voor alle dijnc hoe ende wat eenre ghewaregher veghynen sal toe hoeren die gheheelic al de weerelt wilt verdoren dat es te verstane dat sy alle sierheit der weerelt van buten ende oec van binnen te male vut harer herten sal werpen ende begheuen wilt sy cristo van buten ende oec van binnen in suuere reynecheit leuen hier toe behoren eenre ghewaregher beghynen of eenen afghescheedenen gheesteleken mensche vi dinghen toe ende alsoe salse vi dinghen in contrarien vercrighen daer mede gode te dienene tot harer helpen weert dyerste es dat sy van buten alle cierleke treckende behaghelicheit sal verwerpen ende gaen daer toe uerwerpelic ontlixemt onghelijc der weerelt op dat men haer niet aen en soeke noch en bestote van eenegher vremder weerleker liefden want aen de teekene bekent men den man van wat gheslachte dat hy es als men sijn wapene van buten aensiet daer na wert hy bestreden ende oec meneghe beghyne alsoe ghelijc na dat sy haer van buten chiert ende vut settet na wise der weerelt want ghelijc souet sijn ghelijc spreect de meester der natueren dander dat eenre ghewaregher beghynen toebehoort es datse haer ontrecken ende ontiren sal alre vutwendegher heymeleker nawandelinghen soe dat sy en gheenen sonderlinghen vremden vrient te lief en hebbe van buten vercoren die haer scaden of letten mach tusschen haer ende gode want dat soude harer zielen ende harer conciencien meeste viant sijn die haren vryen inkeer bename tusschen haer ende gode dat ware mi een scadeleker viant dan my die ghe ware die my al eerderike beroeuen mochte dat derde dat eenre beghynen echter toe hoert es waer dat sake dat eenech man haer ghenaken of ieghen haer spelen woude dien salse toeghen een ripe zwaer onwerdich aenschijn maer ten vierden male sal sier noch meer toe doen ware dat sake datse eenech man helsen of cussen of sijn hande in haren boesem steken woude dien salse onwerdelic hurten ende van haer stoeten val daer hy mach al soude hy oec den hals breken maer besie haer seluen harde wel ocht sijt doen soude den ghenen dien haer herte best ghelosten ende ghelieuen mochte of dien sy weet maer ten vijfsten male sal haer doen drieuout meer dobbel wesen ware dat sake dat eenech man sijn hande woude ontamelic onder haer cleeder steken net quader onsuuerer ghelost heet ontsteken dien salse haestelic slaen voor nose ende voor mont sonder beaden ter seluer stont ende dan sal haer aflaet dobbel wesen maer ten sesten male sal eenre beghynen daet of haer weerc vieruout dobbeleren ware dat sake datse eenech man ieghen haren wille of ieghen haren danc vercrachten woude ende en canse hen niet ontvlien sy machene dooetslaen sonder ommesien ende es daer toe gheabsolueert van gode want sy steerft met de x ghebode maer eer sal de maecht haer seluen gheuen in de dooet eer sy viele inder hellen noet ende nv willen wy voort onse vortste materie verclaren van der inwendegher gheesteleker reynecheit des herten hoe dat lichameleke reynecheit ende gheesteleke inwendeghe suuerheit te gadere concorderen ende ouer een draghen selen met euengheliker gheuoelsaemheit van buten ende van binnen soe dat dinnerste deel tbutenste deel gheweldechlic na hen sake tot eenecheden waert daer ontfeetmen de hoechste crone bouen redene ende die crone es eene inwendeghe volcomene chierheit van bouen tot beneden alre doochden ende alre goeder werken want daer beghint ende eyndt van bouen nederwaert alle ghewareghe heylicheit maer dit van beneden opweert te veruolghene hier toe behoren ons noch als ic eer seide vi dinghen ende dese vi dinghen selen contrarie sijn na eenen sinne den anderen vi dinghen die ic voor seide want alsoe ghelekerwijs als ic der maecht vooer hebbe gheleert hoe dat sy van buten alle manne ende alle hinderlicheit scuwen ende vlien sal wilt sy suuerheit behouden alsoe willic ons voort leeren hoe dat wy met onsen begheerleken crachten van binnen inwert teenecheden weert moeten vlien op dat onse heere ihesus cristus onse eeneghe brudegoem inden ouersten deele ons gheests sonder middel gheboren ende gheopenbaert sal werden in deeweghe leuen daer daer hy met sinen vader een eeneh een es ende als die maecht dit vercrijcht ouer mits oefeninghe ende inwendeghe vryheit bouen ende buten haer seluen met gode in eenecheit beseten heeft dan sal haer crone driuout dobbeleren met alle der gheesteleker chierheit dier toe behoren sal beyde van buten ende van binnen de nederste sal sijn een lijfleke crone ghechiert met sedeleken dochden na wise der heylegher kerken ende dander een redeleke inwendeghe crone vol van doochden ende van alre heylicheit ghechiert metter gracien gods ende de derde een gheesteleke crone die van bouen tot beneden ghechiert ende ghecleet sal sijn ouervloedelic bouen gracie in der glorien gods ende hier met sal een maecht een volcommen gheestelic wijf of een simpele ioncfrouwe sijn ende metter ander cronen een volcomene gheesteleke vrouwe ende ten derden male een volcommen gheestelic man maer dit en mach van natueren niet gheschien dat een mensche een ioncvrouwe ende een vrouwe ende oec een man alle drie mach sijn maer gheestelic maecht alte wel gheschien want het en draecht en gheen dijnc bat ouer een met meerere ghelijcheit alsoe ghy namaels cort horen selt een wijf in volcommenre oetmoedicheit ende een vrouwe bouen die dierne inwendegher vruchtbaregher doochtsaemheit ende ten derden male een man of een coninc in dien dat wy ons seluen gheweldechlic regieren ende alle hinderleke dinghen uerwonnen ende onder onse voete hebben gheset in een onachtsaemheit ons selfs ende alre dinghen die in eerderike sijn daer wy ioncvrouwe ende maghet sijn ondrachtich in onsen innersten deele daer sal ihesus in ontfaen werden ende daer wy moeder ende vrouwe ende vruchtbaer sijn inden middelsten deele daer sal ihesus in ons ghespijst ende gheuoet werden ende daer af sal hy in ons leuen ende wy met hen ouermits caritate ende daer hy ons eenechlic besidt ende beseten heeft in douerste ons gheests ende wy hen weder na onbewegheleker wijs daer wert cristus ghehouden ende wy gheuaen ende onthouden nu dan ter yerster cronen willen een ghewarech wijf sijn in rechter ghedoechsaemheit of een ioncvrouwe daer de ioncfrouleke ihesus cristus in ontfaen sal werden soe moeten wy hier van noch merken twee dinghen van sessen die ic voor seide die eenre ghewaegher beghynen eyghelic toe horen soe es dit ons beghinsel ende deynsel van alre heylicheit als ic dicwile hebbe ghesproken dat wy ons seluen te gronde loechenen ende alre eyghentheit vertyen ende gheuen ons gheheelic gode ouer te wille bouen al dat wy ghedijncken ende verkiesen moghen selen wy ons willichleken laten ende vrylic ouergheuen inden handen gods te sijnre bekeersaemheit soe dat hy met ons mach doen wie ende hoe ende wat hy wilt steruen leuen helle ende hemelrike ende suete ende suer ende lief ende leet ende oec troest ende ontroest ende al dat god op ons ghestaden ende ghehinghen woude in tijt of inder eewecheit dit souden ons al euen wel te poynte commen waren wy ons selfs los ende ledech vut beroeft ghestoruen ende ghegaen rechts als oft wy ons selfs niet en waren ende ons niet aen en ghinghe noch en bestonde ons selfs yet tonderwindene ende dit hoort sonderlinghe den aermen van gheeste toe ende oec allen den ghenen die gode onderworpen sijn ende der heylegher kerken in rechter ghedoechsaemheit ende hier by wert ende es de maecht die haer aldus van binnen gheuoelt gheleedt ende vutuercoren van den gheeste gods nu selen wy voort merken dander ghedoechsaemheit welc haer teykene van buten sijn daermen een ghewareghe beghyne aen bekennen sal datse seker gheleedt es vanden gheeste gods sonder eeneghen twifel dat salse ten yersten male hier aen weten ende oec alle die ghene die in haer conuent by haer sijn ende wandelen die selens dach ende nacht aen haer wel gheware werden heeft sy den heyleghen gheest ontfaen soe salse van buten toeghen dat de heyleghe gheest van binnen raedt ende leert want de heyleghe gheest daer hy comt ende es ende leeft ende regneert daer brijnct hy inden mensche ende leert hen van binnen alle sachtmoedicheit ende onderworpene ghedoechsame goedertierenheit dit es de ghichte ende oec de gaue ende weerc des heylichs gheests om dat de mensche alsoe van buten wandelen ende bewisen allen den ghenen daer hy by es soe dat een yegheleke beghyne in haer conuent ouermits dleuen harer goedertierheit ghebetert ende ghesalecht werde van harer eenpaerleker verdrachelicheit gheet sy vutweert ter kerken och weder in huus dat haer alle dijnc alsoe euen effene te gherieue commen ende alsoe wel te poynte sijn ghedaen van buten dat haren persoen ende haren dinghen alleene an gheet dat sy haer daer af nemmermeer en ontsaten noch ontuoeghen en mach toch en can vanden inwendeghen vrede harer heylicheit ya wat ongheualle oft ouerualle haer toecomt of ommen mach het sy van ghewinne of van verliese ende oec wat scanden ende lachter dat men haer ouer den hals seghet onsculdelic of onuerdient het sy recht of onrecht ende uerwijtmen v oec v oude scandeleke quade sonden die voorleden sijn dat es v eere voor gode es dat sake dat ghy v van binnen te gode weert verblijdt in gherechter verduldegher ghedoechsaemheit versmadende v seluen te gronde sonder ansel ende eeneghen wederstrijt v seluen yet tonsculdeghen noch te verscoenene alsoe seldi v van binnen hebben ende gheuoelen wat dat men v mesdoet of mesdoen mach dat ghy dies nemmermeer willen wreken noch handen en selt ende alsoe behoudy de crone der ghedoechsaemheit hier af soe gheeft ons cristus wel te ghetughe leert aen my spreect hy dat ic sachtmoedich bin ende oetmoedech van herten nu vindic vier principael ma manieren van ghedoechsaemheyden daer alle verdrachelicheit in besloten ende beuaen es diemen ghedijncken mach ende oec leetse den mensche bouen al dat men ghedijnken mach deen ghedoechsaemheit es ende sal sijn beestelic ende lijflic dander redelic ende altoes ghetempert te sine met inwendegher verdrachelicheit de derde sal sijn een onderworpene helsche ghedoechsaemheit ende de vierde sal sijn godlic ende eewich alle uren ons seluen ouerliden in salecheit siet in desen vier wisen es gheleghen alle vulmaecte aermoede van buten ende oec van binnen beyde lijfleke aermoede ende ende oec gheestelic es dat sake dat wy dit in ons gheuoelen ende ghedoghen connen lideleker wijs sonder eenech verkiesen na den alre liefsten wille gods wat ellendicheit god op ons ghedoeghen ende ghehemghen wilt nu meerct van der yerster lichameleker ghedoechsaemheyt dese hebben wy van buten met quaden ende goeden ghemeyne metten beesten want willen wy commen ter opperster vruechden soe moeten wy ons ten wille gods bereet gheuen na de nederste ellendicheit nu dan wat tribulacien dat ons van buten ouer den hals vallen mach het sy hongher coude siecheit ghesontheit steeruen leuen toter dooet toe wy en selen niet verkiesen noch om bate noch wers noch wy en selens niet groet achten wat wy liden maer draghen sonder beclaghen want wie dat sijn doeghen of sijn liden ende sijn lichameleke smerte groet acht ende zwaer weecht van binnen of van buten soe dat hire yet commers van herten af heeft van binnen die mensche en mach emmer niet vrylic liden die ghene dies lieuer niet en hadde dan yet of simpelic min dan meer soe es de mensche noch onrecht want hy leeft noch hen seluen ende en es maer een toecomen mensche sijns selfs onghestoruen want vrywillech liden ende arem te sine van gheeste dat en heeft en gheen verkiesen maer dander gront ghedoechsaemheit daer ic voren af seide die helsch es ende oec vander derder dit voorweetti al gader want het es beyde gheleghen in inwendegher ghelatenheit na wise der zielen hier ane gheet ons al alsoe ic dicwile hebbe gheseghet dat onse inwendeghe gheesteleke natuere ghedoechsaem ende ghedooet worde te gronde van alre eyghentheit ouermits dat heyleghe in gheesten gods moet alle inwendeghe wederstreuende eyghenheit ghedoet ende te nieyte uerwonnen werden want men seghet dat lichteleker ware te dooedene twee lijfleke natueren van buten dant ware een gheesteleke natuere van binnen ende dat es seker waer maer ic segghe noch vele meer daer toe nv meerct mi desen sin ende segghe dat vele lichtere sijn te dodene dusent lijfleke natueren dan een gheesteleke natuere die hen houdet in eyghenheit van penitentien ende oec in eenwillegher crighelheit alsoe men selke menschen vint die haer doen soe groet achten ende van haren staet soe vele houden al soude de duuel der gheesteleker houerden wouden ende oec der gheenre die haer vutwendich aermoede ende haren gheesteleken schijn groet achten ende rekenen om dat sy uerworpelic gaen van buten maer van inwendeghen gheesteleken aermoeden daer of wetense lettel of niet vander swesteren ende lollarden ende broetbaghaerden ende van alselkerande volke staet ende vander inwendeghe gheesteleke mesquamen hare letsaemheyt ende oec watse yaghen daerse letter met beiaghen al eest datse den armen scijn van baten draghen xiij capitel ghelekerwijs dat ghy voort horen selt ouermis dat vijfste principale bouc van zwesteren ende lollaerden broetbaghaerden ende van al selkerande volc dat na sijn eyghen hoeft ende na sinen goetdijnken leeft ende hen al meest houdt in vutwendegher eyghenheit van penitencien ende oec in vooer nemenden schijn van buten daer lettel aen belanc es dat sy groet ende zwaer achten maer vanden vierden bouke latic hier vele achter ende wille v voort segghen der bagaerde prijs ende oec noch meer haren verborghenen lachter het ware sonde ende oec scande lietic de waerheit achter want my god ouermits sijn ontfaermherticheit daer toe vermaent ende roupt ende verbonden heeft ende oec minen gheest voor sijn aenschijn daer toe bezworen heeft sijn gheesteleke vonnessen te openbarene dat es een ghewarech ghetughe of een orconde te gheuene tusschen quaet ende goet ende tusschen goet ende noch beter ende ten derden male tus schen dat betere ende oec dalre beste te gheraken sonder dolen die werden yerst gheleet vanden gheeste gods sonder middel ter hoechster scolen want daer de hoechste scole der godleker minnen ouermits bloeten verhauenen inganc van gheeste beghint daer in of daer bouen int yerst vulcommen aermoede des gheests daer wy ons selfs ende alre eenwillegher eyghenheit ouermits godleke minne te male ons selfs verloechent ende in gode ghestoruen sijn maer dit simpele eenuoldeghe verteghene gheesteleke aermoede dit en es niegherijncs te soekene noch binnen ons noch buten ons en eest oec niet te vindene met en gheenen werke noch met al onsen doene dat wy emmermeer ghewerken moghen in ghebeelder wijs want het hout hen bouen alle menechuoldeghe wisen van inwendeghen oefeninghen ende bouen alle creatuerleke nauolghinghen in die bloete eenuoldeghe ouerweseleke ghestiltheit ons gheests weselic rusten in gode bouen alle ouerlidinghe werdet salechlic in gode god met gode beseten bouen alle ouerlidinghe daert in hen seluen noch toe noch af en neemt ende van deser vulcommen aermoede waest dat onse heere sprac salech sijnse de aerme des gheests want hemelrike es hare dat es der gheenre die aldus bouen hen seluen ende oec bouen alle haer werke in gode ghestedecht ende weselic inwonachtech eenen setel of een trone gods sijn daer god op rust want daer es gods in woninghe maer nemmermeer en mach de mensche des gheuoelen hy en sy ten yersten ouerleden alle onghestedecheit deser weerelt ende oec alle sijns verstaens beyde van buten ende oec van binnen ende daer werden wy thronen daer wy gode bouen al nauolghende beweechlicheit besitten dat es in de middelste ierarchie vanden neghen choren daer de middelste inghelen in sijn ende dit heyten ende oec sijnt de berreneren die daer altoes in staren ende weselic ouerneyghen gheeste met gheeste in salecheden tot in die heyleghe stat der ghenadecheit gods dats in dat sanctum sanctorum daer den mensche alle mesdaet ende alle daghelixe sonden groet ende cleyne in elken oeghenblicke te male verlaten ende vergheuen wert ende oec de pine des vagheuiers quite alsoe dicwile als de mensche met sinen bloeten eenuoldeghen ghesichte ouermits minne ende kinnesse bouen redene gheet dat es alle vren alsoe dicwile alse de mensche antwerde ende dat in gheesten gods sonder middel ontfeet van bouen nederweert horende es dat inspreken gods dat es cristus stemme dwoordt des vaders inden gheeste ghehoort want en was noch en es noynt mensche soe simpel noch soe grof noch soe plompen ezel van verstane noch oec en es soe groet en sondare maer hadde hy cristus stemme eens in den gheeste ghehooert ende vernomen gheuoelleker wijs metten inwendeghen oeren op die selue vre waer hy een scauwende mensche ende soude te hans iubelerende werden ende ontspringhen hen seluen ouermits herteleke ondracheleke vruchde van blischepen en soude de mensche dan voort meer in hen heluen niet ghedueren noch ghebliuen connen ouermits hemelsche inwendeghe verlanghenesse van begheerten te gode weert want cristus stemme ende sijn eeweghe woort dat doet ons gode groet achten ende oec alle andere dinghen cleyne weghen die hier beneden sijn ende oec doet ons cristus stemme ende sijn eenuoldeghe inspreken roupende in ons van bouen nederweert ons seluen ouerliden in elker vren als ic eer seide ende oec mede alle vremde onghestadicheit deser weerelt ende alsoe wert de mensche een quic borre of een leuende gheesteleke fonteyne hebbende ende vloeyende ende oueruloeyende oorspronghende ende weselic inbliuende bouen al dit rustende in gode ende ouermits dese drie dinghen wert ende es de mensche volcomelic gode ghelikende in alre heylicheit dyerste es wy selen gheheelic wederboecht ende opgherecht staen met alheit ons selfs ouermits drievuldicheit weselic inghekeert in eenecheit ende alsoe selen wy altoes inweert ebben met eenen eeweghen honghereghen dorste na die onbegripeleke ouervloedeghe satheyt gods die wy in douerste ons gheests bouen alle ondersceit god met gode beseten hebben bouen alle weerc ende oefeninghe alsoe ic dicwile ons vermaent hebbe dander wise daer wy gode echter in ghelijc sijn dat es dat wy vut ende ouervloyen selen ouermits gracie ende glorie metter seluer mildecheit die god es selen wy veruollen hemel ende eerde ende al dat gracien ende ghenaden behouft ende hebbelic es tontfane dat sal een godlic ouercommende mensche al vervollen ende gauen bouen mate metter rijcheit gods maer dat derde hout hen sempel bouen dese twee riken na onbewegheleker wijs dat es een ghestadeghe ghestilde eenuoldeghe weseleke ouerweseleke satheit gods daer wy bouen ons seluen mede in gode rusten ende weselic inwonachtech sijn na ghebrukeleker wijs son der wederkeer ende daer sijn wy gods ende ons selfs ende alles ledech bouen onse selusheit maer met onsen leuenden gheesteleken crachten selen wy op gherecht ende voerstaende bliuen ende altoes werkelic ouerweert scauwen ende sien ouermits drivoldecheit in eenecheit ende dat es de hoechste vroeude ende wel de gracioeste melodie van bliscapen die in den gheeste gheleghen es of die ic weet maer met onsen ghedooeden gheesteleken crachten daer wy puer arem van gheeste sijn ons selfs te male beroeft ende ouerleden alsoe selen wy inde godheit rusten ende zweuen ende tusschen dese twee dat es tusschen onsen vryen inkeer te gode ende dat weseleke besitten gods soe hout haer altoes caritate in ons daer wy alle doochde met werken te gode tons seluen ende tot onsen euenkersten voort meer eewelic daer bouen siet aldus hebbic v de hoechste gheesteleke vonnessen gods gheopenbaert dat es sonderlinghe die aerme des gheests ende die vutuercorene ende oec die ghene die in oordenen sijn gheset te leuene na den rade gods van rechte in hen gheuoelen souden warense gheleydt vanden gheeste ende verhauen bouen haer seluen ende waren die ghene die uerworpelic gaen dat sy schynen van buten want dit souden wy al principalic vercrighen met vier dinghen dierste dat wy gode gheheelic minnen souden om hen seluen dander dat wy ons seluen gheheelic minnen ende lief souden hebben omme gode te dienene ende sijn vry eyghen knecht te sine voort meer eewelic dat derde es dat wy elken mensche selen doen dat wy willen dat hy ons weder doe alsoe dewangelie tucht dat es een effen ghewichte maer ten vierden male selen wy onsen viant minnen ende hen lief doen biddende voor hen ghelijc onsen vrient dit soude ons al euen licht sijn consten wy ons selfs te gronde van binnen ghesteeruen ende ons gheheelic onder ende ouer gheuen in ghedoechsaemheden onder die gherechtecheit gods als in sijn ontfaermhertecheit sonder ansel ende eeneghe wrake alle dat te lidene ende vrywillechlic te ghedoeghene dat god op ons ghestaden ende ghehinghen wilt ende oec wat ons eenech mensche aen doen mochte waert recht waert onrecht wy soudens alles euen effene ghelijc sonder verkiesen staen waren wy gheheelic metten gheeste inwert horkende ouermits de binnenste ons heeren ihesu cristi in gode ghestedecht ende inwonachtich verhauen bouen ons seluen soe behilden wy altoes volcomelic wet der minnen in eenpaerleken vrede onser bin nenster eenuoudegher gheheelheit dat die niet ghequest noch ghescoort noch oec ghedestrueert en worde van vremden vutsinneghen saken maer al dat in ons es ende leeft beyde herte ende sin ende ziele ende lijf dat selen wy scoren ende breken loueleker wijs consten wy ouermits inwendeghe verlanghenesse van begherten te gode weert ende alsoe nauolghen al crighende in ontbliuene onser binnenster gheheelheit ende souden ons daer toe op ons seluen tornen om dat wy gode eeneghen tijt of eeneghe wile ontbliuen van sinen claren gloriosen aenschyne te scauwe sonder middel want dese inwendeghe stuerheit te gode weert in ons behouden dit es een heylich thoren ende een gheesteleke quale inder zielen die den mensche nemmermeer in hen seluen ghedueren noch rusten en laet want wie dat hen op sijns selues persoen torneghet al hadde hen een ander yet mesdaen hy es herde licht versoent want hy souct altoes oetmoedelic ghenade als of hy selue mesdaen hadde want met en gheenen dinghen en mach eenwilleghe eyghene crighelheit bat noch lichteleker verdreuen noch oec uerwonnen werden dan dat de mensche en gheen dijnc en ande noch en wreke noch hen en beclaghe wat dat men sinen persoen alleene aen doet of ouer den hals segghen mach siet dit es wel tbeste dat ic weet datde mensche hen seluen drucke ende late te gronde maer nv machmen vraghen cort voort waer omme dat alle goetwilleghe menschen des niet en ghesmaken noch niet en gheuoelen ende oec mede sonderlinghe die ghene daer dit bouc opghemaect es alse op zwesteren ende op lollaerde en op alselckerande volc die de aerme kindere willen gheheeten sijn tfy der scanden dit en doet anders niet dan haer onghelike onhebbelicheit of haer eyghen eencrighelicheit van binnen daer alte vele of te segghene ware van meneghen quaden verborghenen poynten diese bina alle ghemeynlic in hen draghen beyde zwesteren ende lollaerden ghelekerwijs dat ic met haers selfs inwendeghe gheuoelne openbaer prueuen sal al doe ict seker node maer hen eyst noet ende m meer sal ic aensien de gheesteleke noet mijns euenkerstens dan den luut mijnre scanden op dat my caritate in hen ende oec in alle menschen van gode weder te gode vloeye soe bliuic vry van alre vremder famen nu willic v voort openbaren haer inwendeghe gheesteleke mesquamen harer letsaemheit ende oec wat sy iaghen daerse lettel met beiaghen al eest dat sy den aermen schijn van buten draghen dit moet ic gode claghen dat sy den gheesteleken inwendeghen aermoede daer al de macht aen leghet soe onghelijc ende soe verre ende soe vrende sijn ende en wetens nochtan selue niet want ic wane wel op mijn ziele ende op mijn beste ende oec in der waerheit die god es ghesproken dit es my dmeeste dat de dusenste zwestere ende oec bagaerde niet en sijn gheheyst noch gheleydt sonder middel van gods gheeste maer het doet haer eenwilleghe anghenomen cryghelheit dat sy deen den anderen trecken van den ambachten om dat sy van haren dinghen soe vele houden ende haer vutwendech aermoede als om broet gaen soe groet achten bouen anderen lieden staet siet dit es de sake ende de waeromme dat menech simpel goetwillich mensche sijn ambacht laet varen eer hyt selue weet waer hyt heeft dat hen cort namaels beraut al scaemt hy hen weder te keeren ende om dat hy eens of tweeweerfs heeft horen predeken of prisen aermoede des gheests hoe edel es hier omme loept hy vut sinen eenwilleghen hoefde met eenre cryghelheit van lande te lande hier of daer om der lieder broet of gheet in een celle wonen met anderen broederen die selue alsoe crighel ende eenwillech sijn na haer goetdijncken ende aldus driuen de celle broeders haer eenwilleghe aen ghenomene cryghelheit of haer eyghen goetdijnken vaste voort ende houden oec lettel goets van yemene yet hy en sy sonderlinghe van harer wysen ochte hen ghelijc dien selen sy hoechlic prisen ende louen ende oec sonderlinghe den ghenen die hen daghelix goedertieren sijn daer houdense vele of daermen haers lichamen wel pleghet ende wijn ouer wijn drijnken gheuet daer waest goet want sy sijn al meest cranc van hoefde ende hebben hen seluen vut veroefent dit es der bagaerde segghen ende en moghen daer toe niet meer vasten dan nauwelic alst de heyleghe kerke ghebiedt maer de veertich daghen die vastense al vut want sy moetent doen van node maer daer met staens sijs aue nauwelic vasten se voort de vrydaghe nochtan segghen se dat sijt al puerlic van minnen doen het sy der minnen ende oec alle der gheenre die niet meer en willen doen dan nauwelic dat de heyleghe kerke ghebiedt cume laten sy te rechten dat sy verbiedt ende hier by willense nochtan aerme kindere ghepresen of aerme menschen gheheyten sijn ende louen hen seluen bedectelic int ghemeyne omme dat sy den aerme uerworpenen schijn van buten draghen dit moetic anderweerf gode claghen dat menech met al sinen aermoede de helle sal beiaghen omdat sy den gheesteleken inwendeghen aermoede soe onghelijc ende soe verre ende soe vremde sijn ende en wetens nochtan selue niet want al eyst alsoe ic noch meer hebbe ghesproken dat sy ouermits penitencie ende hert leuen haer natuere van buten doden ende arem ende ellendech versmaedt sijn op eerderike ende al dit om gode liden dat hen van buten toeuallen mach dit es wel goet maer het es een herde cleyn dijnc ieghen dinwendeghe dooet des gheests eer wy ons selfs ende alre inwendegher gheesteleker eyghentheit ghesteeruen daer sonderlinghe de broetbagaerde alte zeere van binnen met besmedt ende verdonckert sijn omme dat sy van hen seluen ende van haren eyghenen goetdijnckene soe vele van binnen houden ouermits haer sonderlinghe aenghenomenheit van buten willense hen seluen soe hoghe prisen ende achten haer leuen ende haren broetganc dien willense hoechlic setten in haer herte bouen alle oordenen ende oec bouen alle state van leuene die in die heyleghe kerke ghesedt ende ghefondeert sijn soe achtense haren staet ende haer wise daerse met loepen van lande te lande soe groet ende houden soe vele van mallic anderen dat hen seker duunc dat niement haers ghelijcs sijn en mach van groter heylecheit knielense deen voor den anderen niet van oetmoedecheden want ic hebbe dit aen hen vernomen sy en dadens eenen bisscop niet die nochtan sijn eyghen ziele heeft ghesedt voor hen maer trauwen sy hebben priesterscap ende oec sonderlinghe de ghene die de heyleghe kerke te berechten hebben ende bouen hen sijn moeten willense of en willense die hebbense in groter onwerdecheit van mesmoghe dorsten sijt wel openbaren om dat sy den priesterscape wiken ende onderdaen moeten sijn dat heeft hen zeere onweert ende dit comt den bagaerden van inwendegher gheessteleker opdraghender houerdicheit die bouen alle dijnc zwaer te uerwinnen es omme dat sy van hen seluen ende van haren dinghen soe vele houden bouen alle andere oordene achtense haren broetganc groet ende wildy weten waer af hen dit meest comt alte male van eenwillegher cryghelheit omme dat sy van buten vry ende eyghen haers selfs willen sijn daer omme en gaense in en gheene ander oordene die nochtan puerlic sijn ghesedt ende ghefondeert ouermits de macht ende cracht des heylichs gheests ende segghen dit daer toe wanneer soe de mensche hen seluen verbonden heeft in een ordene dat hy dan voortmeer alle sijn werke met puerlic vutgherechter minnen doen noch werken en mach omme des eyghens bants wille der gheloften dat hijt doen moet ende dit es een puer valsche glose daer bina of alle de lollaerts met omme gaen ende houden dat also sy want soe de mensche meer sijns selfs can vutgaen ende hen verbinden in rechter gheorsaemheit onder eenen anderen mensche ya beyde van buten ende van binnen soe hy sekere van binnen ende oec mede vryer wert te gode noch meer ende ouervloedeleker alle sijn werken vut gherechter minnen te werkene want dordene ende den bant der gheorsaemheit onder den ouersten prelaet hoe hinghe of hoe nauwe hy es hy en beneemt ons en gheene inwendeghe vry werke der minnen maer soe wy meer bants ende ordenen ontfaen ende ons selfs vertyen ende vutgaen soe wy vryer van binnen werden want peter de apostel gods was alsoe vry doe hy op de dooet in den kaerker lach gheuaen alsof hy opter straten hadde ghegaen des en connen zwesteren noch bogaerde te gronde niet begripen noch verstaen maer sy willen segghen ende oec houden dit dat meerere sy gode dienen ende hen alleene gheorsaem ende gheuolchsaem sijn dit achten sy meerre vele dan dat men eeneghen mensche om gods wille gheorsaem of onderworpen soude sijn of oec in eeneghen oordene te gane daer houdense lettel af of als niet want sy sijn teenwillech ende te crighel ende al teyghen haers selfs ende hebben lieuer vry te sine van buten ende te loepene van lande te lande om der lieder broet dat ghenoucht ende ghelost der natueren hondert weerf bat hoe grote vutwendech aermoede dat een bagaert hebben mach hen esser nochtan dusentweruen bat toe dat hy doen ende laten mach na sinen poynte ende na sinen wille alst hen te gherieue comt dan dat hy doen ende laten soude sijns selfs te verloechenen toter doet vut eens anders wille wat hen een ander wilde doen doen in gherechter gheorsaemheit dat hen dies bat ghelosten soude alsoe arem sijns selfs te sine sonder eenech verkiesen dan al dat hy selue nemmermeer soude moghen willen doen siet deser bagaerde die aldus haers selfs te gronde van buten ende van binnen verteghen ende arem haers selfs ghestoruens willen sijn onder eens menschen wille in een ordene te gane toter dooet toe sonder wederkeer om gods wille deser zwesteren of bagaerde es cume een in al eerderike die hen aldus van binnen gheuoelen dat sy dit souden willen doen want sy hebben lieuer vry ende onghebonden te sijn van buten want inwendich aermoede daer af en weten sy als niet noch dies en soekense alse niet ende oec sijnse soe dorwortelt deen metten anderen ghekeert ende gheset op haer eyghen goetdijncken omme dat sy van hen seluen ende van haren dinghen soe vele houden en connense niet gheweten noch verstaen in wat manieren datse gheestelic inwendich aermoede souden moghen beghinnen te soekene daer onse heere of sprac salich sijn sij die aerme des gheests want hemelrike es hare des aermoets en gheuoelt de dusenste zwestere noch bagaert niet al draghense dlicht ende den schijn van buten hen ghebreket dlicht ende den schijn van binnen want dat volcommen aermoede des gheests daer onse heere of sprac dat salecheit ende eewech leuen na eenre sempelheit in hen seluen es dat aermoede en neemt in ons noch af noch toe met en gheenre oefeninghe want het es bouen ons selfsheit ende bouen alle weerc ende nauolghende oefeninghe in douerste ons gheests gheleghen daert niet en verdient noch oec nemmermeer af noch toe en neent daer wert dat verborghene bloete eenvoldeghe verhauene gheesteleke aermoede bouen al vutwendech aermoede ende oec bouen al inwendich aermoede werdet daer inder ouerster eenecheit god met gode beseten na ghebrukeleker aert gods bouen alle nauolghende beweghinghen in ghestedegher innegher eenecheit gods dit aermoede en vant noch en sach noynt noch nie creatuere hy en hadde hen seluen yerst ouermits minne in die godheit verloren want daer wert ons cristus bouen redenen alle vren gheboren vander gheesteleker heylegher onbescedenheyt ende van twen manieren van heylegher onbeschedenheyt der waeregher penitentien xiiij capitel waer nv machmen doch voert vraghen ouermits dat seste principale poynt vander gheesteleker heylegher onbescheydenheit op dat zwesteren ende bagaerden ende oec alle goetwilleghe menschen emmer yet ghetroest selen sijn ende werden waer in dat dit voren gheseide volcommen aermoede des gheests gheleghen es ende oec waer met dat men vercrighen mach ende welc die ghene sijn diere hebbelic toe sijn ende oec vutuercoren van gods weghen dat seldi hier voort merken ouermits dit seste bouc van der gheesteleker heylegher onbescheydenheit want niement en comter hoechster volmaecter bescheedenheit hy en gherakere met eenen wonderleken wondere door die heyleghe onbescheydenheit want dit vintmen wel in de heydensche bouke dat sy ment eenen uerwonderen quamen in phylosophye ende oec vintmen in doude wet dat die heyleghe propheten wonderlic speel hadden van buten dat de lieden dochte eenrande onbescheedenheit doe sy worden propheterende ouermits den gheest gods van binnen alse dauit die conijnc was ende hen ontamelic hoghere op scorste doe hy spranc voor daerke gods dan eenen coninc behorde van buten scheent sotheit ende onbescheeden voor den lieden ende oec vint men des menech dusent paer in de nuwe wet vandenghenen die onsen heere ihesus cristus na gheuolcht sijn tot in de dooet toe want meneghe heyleghe liep in de dooet met eenen wondere sy en wisten selue hoe ofte wie sire in quamen soe dreefse de gheest gods van binnen ende selke andere die maer een aelmoesene broets of eenen roc en hadden daer sy haer naecte leden met ghedecken souden hebben die waren soe groet vutvloeyende milde beyde van buten ende van binnen dat sy dat selue en wech gauen dat se hadden in cristus eere ende en saghen niet ane wat hen gheschien soude noch haer noet maer god versaecht wel in wiens eere sijt gauen ghelikerwijs dat die goede heyleghe man sente mertijn die een bisscop was dede hy hadde alles eenen roc ane ende hy dede dien seluen vte ende gaffen eenen aermen mensche ya doe hy nochtan misse soude doen bleef hy soe bloet ende soe naect sittende die heyleghe man die een bisscop was dat hy selue seide ende meynde hen seluen dat hy niet misse en mochte doen daerme en moesten tyersten ghecleet sijn dat was hy selue siet trauwen hy hadde lieuer misse achter ghelaten ghehadt dat dat hoechste werc nochtan es datmen van buten werken mach dan hy hadde caritate ende dit was een heylich weerc van binnen al scheent onbescheeden alst noch soude voor de lieden maer nv vindic gheestelic tonser leeren twee manieren van heylegher onbescheedenheit der waregher penitencien deen es een vutwendich onbescheedenheit der penitencien ende dandere als ghy namaels horen selt een verborghene inwendeghe heyleghe onbescheydenheyt ende doer dese twee gheesteleke onbescheydenheyden der penitencie moeten wy ouerliden ouermits onkinnesse ons selfs tot in een godleke besceydenheit want wie dat maer deene vutwendeghe onbescheydenheit der penitencien en heeft sonder dinwendeghe gheesteleke onbescheydenheit der penitencien die mensche en mach ten ouersten inwendeghen bloeten eenuoldeghen aermoede noch ter hoech ster bescheydenheit gods niet gheraken want duutwendeghe onbescheydenheit mach een quaet gheueynst mensche van bloeter natueren hebben die nochtan niet dan hen seluen en souct noch en meynt dan sijn eyghen eere of sijn eyghen ghewin inwert of vutweert soe vermach bloete natuere alte vele ghelekerwijs dat ic v voren gheopenbaert hebbe hoe de heydensche meesters quamen in phylosophyen ende oec te groter const ende tot vele wetene van onderscheydeghen dinghen in eenen bloeten natuerleken lichte sonder ouernatuerleke gracie quamense alte hoechelic in phylosophyen want phylosophya bediet alsoe vele te dietsche alse minne of liefde te hebbene toter const of oec sciencien ende onderscheyt te gheuene tusschen godleke dinghen ende menscheleke maer een kersten gheloeuich mensche die en sal hen niet alleene laten ghenueghen dat hy minne hebbe tot alre redeleker const maer wy selen met begheerten ende met allen doochden werkelic tot gode gaen ende oec ouerliden alle redeleke nauolghende onderscheedeghe const ouermits onsen eeneghen heere ihesus cristus ende hier met naken wy onser materien op dat wy duutwendeghe gheesteleke onbescheedenheit ende oec dinwendeghe na dat ghy horen selt beyde te samen hebben dat es seker een innich gheestelic mensche ende gheroepen tot eenen scauwenden leuene nu de butenste heyleghe onbescheydenheit es dan dat de mensche een hert leuen sal hebben toter doet toe sal hy penitencie doen in castijnghe sijns lichamen ende nemen nauwelic sinen noet of lieuer min dan sijn noetorste dat es gherechte lijfleke soberheit ende oec een heylich weerc van binnen gode altoes ter eeren gheoffert ende ghedaen ende hier met selen wy oec scuwen ende vlien alle vutwendeghe hinderleke nawandelinghe der creatueren dit es vutwendeghe heyleghe gheesteleke onbescheydenheit dat den ghenen eyghelic toe hoort die in reynecheit leuen wille na den rade gods maer der weerelt sout al sotheit dijncken alst doet nu staet ons voort te merkene dander binnenste gheesteleke inwendeghe heyleghe onbescheydenheit dit es al gheleghen ende oec te verstane in onghedueregher woedegher minnen die in die nederste crachte ende oec in die gheuoelicheit onser herteleker begheerten gheleghen es want minne als minne die en wilt en gheen onderscheyt pleghen maer sy wil al anderheit ouerliden ende begheuen ende wilt een sijn metten ghenen diese mint ende mijn ziele eenechlic vutghesocht ende vercoren heeft sijns wilse eenechlic ghebruken want ghestedeghe minne daerse gode besidt en heeft gheen wederkeeren noch gheen ommesien maer des en wilt redene niet ghestaden maer sy wilt ouermits anderheit na uolghen met hoghen verborghenen paden ende alsoe wert de mensche ouermits crighen in ontbliuen met alle sine werken in lanc soe meer onghestadech ende onbescheyden ouermits ongheduereghe heyleghe nauolghinghe der onbegripeleker hoecheit gods maer des en mach niement anders gheuoelen het en sy een innich afghescheyden gheestelic mensche die sijn binnenste gheheelheit gode ieghewordelic vergadert heeft sonder middel want dese inwendeghe gheesteleke onbescheydene minne ofte maniere sonder maniere es heylich of van heylegher oefeninghen als ghy horen selt in haer seluen want sy doet ons der gracien gods gheuoelen van binnen ende haers gheware werden met eenen vollen ghetrauwene der goetheit gods es dat sake dat wy haer gheheelic nauolghen ende ghenouch sijn sonder eyghen ontbliuen met alheit ons selfs van beneden opweert of oec van bouen nederweert want alsoe wel moeten wy alsteruende ons seluen oetmoedelic neder sijncken ende gaen alse wy vrylic selen opgaen hier toe behoren ons cort drie dinghen dyerste wy moeten vry willech sijn van binnen sonder alle vremde menechuoldeghe eyghene letsaemheit dander es wy moeten ghestedicht ende ghevrijt sijn alle andwerde ontfaende vanden gheeste gods ende oec bouen ons seluen verhauen sijn weselic inwonachtich in gode ouermits ghebrukeleke eenecheit gods bouen ons selfsheit ende tusschen dese twee sal in ons opgherecht staen ouermits de gracie gods dat derde een gheestelic heylich onbescheydene hongher gods ende alre doochde die welke hongher gods in ons nemmermeer in ons seluen ghedueren noch rusten en sal laten ende alse wy dese drie dinghen ghewarechlec hebben in ons beseten die menechuoldeghe toecommende liede alleene met al haren wisen noch met haren goeden werken niet gheuoelen en moghen dat vry sijn als ic seide van buten ende van binnen ende dat wy oec hebben eenen eeweghen honghereghen dorst gods vor ons in der begheerten daer wy met selen teeren op gode gheeste met gheeste ende god weder op ons ende dat wy oec ten derden male bouen al dit ende bouen al onse werke met ghestedegher minnen al faelgierende wiken ende ons seluen ende alle onderscheit ouerliden selen daer ons de gheest gods na hen saecht ende verteert ende verteeren wilt dit es de hoechste o ouernemeleke vruechde ende de salechste bliscap diemen gheuoelen ende ghedijncken mach ende bouen al datmen ghedijncken ende ouerpeynsen mach want men en maechs niet ghepeynsen noch met en gheenen herdijnkene verreyken noch vercrighen want alle verstannesse sijn te doncker ende oec te onpuer gode te verstane hoe edelic ende hoe hoechelic ende hoe heylichlic dat sy leuen het es al eene puere donckerheit ieghen die puerheit gods die en mach niement scauwen noch sien na eenuoldegher wijs noch ter smakender wijsheit comen hoemen dore die heyleghe onbeschedenheyt comen sal talre gheesteleker heylegher bescedenheyt daer wi sempelment in gode met rasten selen bouen al onse nauolghende werke xv capitel dan ouermits dit seuenste bouc daer wy met comen door die heyleghe onbescheydenheit tot alre heylegher gheesteleker bescheydenheit daer wy sempelic in gode met rusten selen bouen al onse nauolghende werke want de ruste es tbeghin ende deynde van allen werken ende daer alle goede menschen na loepen want de ghebrukeleke ruste stedecht den gheest in ouerweseleker satheit ende sy ouervloeyen al onse crachte beyde van buten ende van binnen met hemelscher godleker const ende dronckenheit ende sy spijst ons van bouen nederweert ende voet met gheesteleken ouerate dat es te verstane daer ons god verslint ende verteert bouen ons selfsheit daer werden wy gheten bouen al onse eten in een al weten want ghelekerwijs seldi weten dat quade dronckenscap den mensche in lancsoe meer onbescheydenre maect alsoe brijnc de godleke minne inden mensche alle gheesteleke heyleghe bescheedenheit maer dese weseleke ouercommende ruste ende dese werkelose ledecheit gods ende oec ons selfs ledech te sijn te rechte ouermits godleke minne en mach niement scauwen noch sien noch oec en gheen mensche den anderen leeren want dat onleerlic es god scauwende leuen ende claer bekinnesse gods daert bouen wise ende bouen redene gheet dat en mach niement den anderen wisen noch leeren daeromme heetet bouen redene ende bouen wise want onleerlic es ende oec en machmens eyghelic met en gheenen boucken noch met en gheenen inwendeghen werken verreyken noch vercrighen gode in sijn eyghene stat te siene anders dan ouermits onkinnesse ons selfs en sy dat sake als ic dicwile hebbe gheseghet dat de mensche selue inden gheeste verhauen ende ouergheuoert werde ende sie door alle menechuoldeghe werkeleke onghestedicheit tot in die eenvoldeghe weseleke ghestedecheit ende ghestiltheit gods ya bouen alle werkeleke beweghinghe want en gheen weerc hoe goed dat es ende oec hoe veelre de mensche werken mach het sy van buten of van binnen sy en stedeghen den mensche eyghelic bouen hen seluen in gode niet maer dweerc dat den mensche eyghelic in gode stedeghet ende stilt ende daert principalic al ane gheet es dat wy selue sijn een eeweghe vorgaende heyleghe offerande gods bouen al onse nauolghende werke ouermits dryvoldecheit gods ter eenegher eenecheit gods ghekeert ende daer met commen wy ter smakender wijsheit gods daer wy in gode met rusten selen bouen alle onse nauolghende werken want een onledech onghestedech mensche en mach nemmermeer te ghewaregher wijsheit noch te claren godleken onderscheyde commen hy en ruste tyerst van allen werken voor dat bloete eenuoldeghe weseleke claer intreckende aenschijn gods sonder middel daer mach hy ghestadelic scauwen ende merken ende alle waerheit van gode ontfaen in douerste sijns gheests sonder aerbeit ende dat in redenen connen voortbringhen dat men daer bouen redene ontfeet ende versteet leerleker wijs dit es wel de beste ende doorboorlicste lesse die ic weet dat es al dichtende antwerde ontfaen ouermits dat heyleghe in gheesten gods tusschen de gruete ende de weseleke behelsinghe van tween ghelieuen die gheeste met gheeste mallic in anderen sien lief den lieue alsoe vereenecht sijn dat hen deen lief den anderen lieue niets niet en onthout noch onthouden en mach noch en can van dien dat hy selue es elc en gheue hen deen den anderen ende ontsincken hen seluen te male mallic in anderen want wy ontsinken ons ouermits ghebrukeleke ruste alse ghy voor weet ouermits weseleke verhauene minne in gode ende god sijnct hen te male in ons ende door sijnct ons met hemelscher rijcheit sijnre glorien ouerulodegher wijs bouen alle wyse ende oefeninghe soe es god te male onse ende wy sijn ende daer seldi weten en ontblijft ons een hellewert niet ouer van sijnre hoechster vrouden te ghesmakene daer hi te male onse es ende wij sijn want daer wert de mensche te male verwlt metter wijsheyt gods ende es een metter vijsheyt gods als of hi de wijsheyt gods selue ware dit leert ons de bruut in de cantiken daer se sprac mijn lief es mijn ende ic ben sijn want hier met vercrighe wi de hoechste ghelijcheit gods dat god te male onse sij ende wi te male sijn na alheyt ons selfs van buten ende van binnen wanden staet der religiosen ende waer af al de faute coemt daer princepaellec alle eendrechtecheyt der caritaten met vergheet ende vergaen es in religien van der weerelt die in ordenen leuen souden ende verteghens willen souden sijn eyghelec toe hoert die ghefundeert sijn tot in de doot toe op de drie principale poente dats deen op volcomene ghehoersamheyt dander op volcomene reynicheit terde op volcomen vriwillich armoede des gheests niet propers te hebbene noch te begheeren van buten noch van binnen in desen drien poenten es meer inwendigher heylicheyt gheleghen na enen sinne dan alle creatueren emmermeer gheleuen moghen want daer is alle ghewarighe heylicheyt in beuaen diemen leuen mach of die voer gheests dat hy elken conuentbroeder sonderlinghe raet ende daet ende tale ende antworde soude gheuen wies hem ter zielen noet waer bouen alle dinc want daer toe sijnse vercoren in wat manieren dattet gheschiet sy moeten emmer rekeninghe gheuen voer elke ziele die hem beuolen es ten ioncsten daghe als voer haer selfs eyghene ziele ende aldus soude een yeghelic ouerste prelaet allene hebben alle der andere wijsheyt in hem dies hem ter zielen noet mochte sijn dadense haren dinghen recht ende leefdense selue also sy schuldich waren te leuen in alle manieren voer de oghen gods ongheveynsdelic van bynnen ende oec met eersamen exempele voer al haer conuent van buten god soudse van bynnen verlichten met hen seluen ende soude den prelaten haerre alre wijsheyt gheuen in elcs noet waren sij puurlic selue vercoren van gods weghen ouermids den heylighen gheest maer neense niet sy kiesen ende driuen al hen seluen ter heerscappien ouermids vremde saken met goude ende met siluer ende met vrienden ende met maghen met cracht ende met macht sietmen dat sijt toe iaghen ende auentueren ziele ende lijf omme eertsche ere te vercrighene want dat wilen eer de heylghen verworpen ende versmaedden dat verkiesense nu met crachte ende met machte in contrarien waer sy moghen ende god heeft rechts in dabdien ende in gods huse te male sijn electie ende sijn wtverkiesinghe verloren want lettel goedes liede vintmen heden dachs die gode eenvoldelic ende enechlic wtuerkiesen willen ende daer omme ontblijft den prelaten de wijsheyt gods ende de heylighe gheest diese wisen ende leren soude want sy bliuen selue soe onwijs ouermids haer houerdie datse hen seluen niet voer alle dinc en berechten soe onwijsselec leuense voer haer conuent te male ouermids haer onghemeynheyt van buten ende van binnen omme datse soe groot heerscappie driuen met des cloesters goede maer nu eest also verblint van bouen tot beneden beyde abten ende abdissen sijn soe onghemeyne ende soe onghenadich sonder caritate worden dat sy noch en versien haers conuents wtwendighe noet noch haer inwendighe noet der zielen te rechte ghelijc datse souden ende dit comt allene by haerre onwijsheyt toe omme dat sy niet te maele vervult en sijn van bouen metter wijsheyt gods want waerense vervult metter wijsheyt gods ende vercoren ouermids den heylighen gheest ordelec van buten bouen danderen te sijn sy souden nochtan bander sijde van binnen de oetmoedichste ende de nederste sijn van al haren conuente ende en souden hem seluen niet weerdich vinden noch duncken tot enegher prelacien te houdene dese oetmoedicheyt leert de heylighe gheest dat douerste prelaet begheert te sijn haerre alre knecht ghemeyne een onderknecht hier merct dits eens prelaets alre hoechste staet es hy vercoren bouen alle danderen soe sal hy van binnen ouermids oetmoedicheyt ligghen onder haer alre voeten een dienstknecht gods ende bewysen dat daghelics met goeden exemplen van heylighen leuene ouermids goedertieren berespinghe dats een teyken van ghewaregher caritaten dat een prelaet of een abdisse meer berespen ende corrigeren sal met heylighen leuene ende met oetmoedigher goedertierenleker wandelinghen eens heylechs leuens van effenen seden selense hem meer wtsetten onder haer conuent dan met stuermoedicheyden dat verburst thert met eengherande ansele dicwile in beyden siden hier omme sprekic sal douerste altoes draghen een ghemeyne effene wise metten ne dersten ende gaen ende gaen te enen reeftere ende te enen dormeter ende teenre spisen ende sy souden oec al ghelijc habijt draghen ende dan souden de moneken ende de nonnen haer ouersten in groter werdicheyt hebben waren douersten eendrechtich ghelijc hem ende souden alle heylich moten sijn met crachte of sy souden vter ghemeynscap moeten gheworpen sijn want sy en souden niet dorren sondighen voer alselken eersamen prelaet al en lieten sijt om gode niet de zeden van buten soudse dwinghen van grouen sonden nu hebdi ghehoert de maniere hoe douerste oetmoedelic van buten ende van binnen ouereendraghen selen met haren broderen ende met haren gheesteliken susteren ende hier by soudense vol ende ouervloedich sijn de prelaten al vol meldicheyden der caritaten ende bouen alle dinc vervult metter wijsheyt gods dat es dat eweghe woort des vaders daer cristus hemel ende eerde mit vervult heeft ouermids sijn ontfarmherticheyt alse een ander persoen inder godheyt ghelijc den vader nu willic ons voert leren opt dwoort dat cristus tot synen iongheren sprac dat sy aen hem leren ende exempel souden nemen dat hy saechtmoedich ende oetmoedich van herten want anders en moghen de prelaten niet vervult noch haer verstannesse verlicht werden ouermids de wijsheyt gods van binnen en sy dat sake dat sy wandelen voer al haer conuent mit goeden exemplen alsoe die wijsheyt gods ihesus cristus selue voerghewandelt ende gheleert heeft soe dat hem sijn conuent nyegherincs te rechte aen hem stoten noch quetsen en mach dan es hi yerst een gherecht prelaet wtuercoren vanden heylighen gheest ende vervult oec met der wijsheyt gods nu merct als een prelaet dese twee dinghen in hem gheuoelt dierste es dat hy een goede montvol spisen nemmermeer waer hy es also allene eten noch nemen en sal hy en sal allen synen conuent dies also wel gheonnen na begheerliker wijs als hem seluen ende bewisen dat als hy thuus es te reeftere van buten soe mach mens seker gheloeuen als ment siet met den wtwendighen oghen ende oec anders niet ende oec soude een yeghelic prelaet altoes meer sorchsam sijn omme die den broederen ghemeyne te gheuene haer lichamlike noet dat sy onbecommerlic gode dienen mochten dan datse souden staen na dabdie rike of wel te voren te bringhene van eertschen dinghen daer es altoes eersamheyt der werelt in verborghen in tijtleken dinghen te vergaderen hoe lettel se sy ende oec eenrehande g ghierecheyt der werelt ghelikende dander dat den prelaten bouen alle dinc toe hoert es datse hare broedere ende oec een abdisse sonderlinghe haer sustere want wiue sijn knitsachtech ende scelden gheerne onder hen sonder scamenesse daer omme selen sise bouen alle dinc nauwe wachten ende hueden van murmuracien ende van oneendrachtecheyden want daer af coemt alle discordie ende alle strijt dit coemt van ya ende van neen ende van mine ende van dits dine omme dat elc emmer yet eyghens of propers behouden of hebben wilt van desen eyghendoem coemt ende es comen alle twist ende alle strijt van eerterike die coemt wt eenwillegher crighelheyt maer des en moghen douerste nemmermeer bat noch gansseleker verweren dan dat sij nyemene in al haer conuente een helle wert propers noch eyghens en laten hebben noch en gheorlouen met ennegher dispensacien want douerste en hebbens en gheen macht te gheorlouene noch de nederste te suekene voer doghen gods twee manieren ochte drie manieren van noetorften na dat selke sueken bouen mate ende bouen noet ende te male ieghens haer reghele doen openbaer hoe sijt valschelec ghelosen ende bedecken moghen de reghele ende de drie principale poente daer dordenen op ghefundeert sijn die moeten emmer ghehouden sijn nu merct hoe selke alse nonnen ende moenken die niet eyghens en souden hebben anders dan ghemeyne goet dese hebben by na al eertrike dore twee manieren van noetorfte want sy hebben van den ghemeynen goede datse qualec ende scandelec verdienen te vele staden wel haer noet of meer dan sijs wel bestaden in cloesters orbare of dan sijs behoeuen ende wat soude enen god goeden mensche meer dan daer hi mede henen comen mochte nu dander es dat bi na elc monec ende elke nonne diet vercrighen mach die hebben een pont grote of twee te liue deen min dander meer dat sij dicwile al qualec bestaden ende meer dan ghenoech daer toe vanden ghemeynen goede ende oec douerste alsoe ghelijc die maken den moort ende den duuel met allen hele mi ic hele di want alse de blinde den blinden leydt sprac ons here soe vallense beyde in den putte nu voert van den mendicanten dat sijn de vier biddende ordenen die op pure bloot armoede sijn ghefundeert van buten ende van binnen ende op anders niet te hebbene dan sempelment den brootsac opden hals ende op datse daghelecs bidden souden hier op soudense leuen als puur arm liede ouermits dat versien gods nu besien ende merken hem seluen te gronde ane hoe na sij des sijn want en gheen liede die nu in eertrike sijn en leuen verdere van haren yersten state noch van den fundamente haerre regulen noch en sijn oec ghelikere openbaer der ghieregher werelt waer sijt vercrighen moghen want het sal haer drievout crone sijn inden diepsten afgront der hellen want sy hebben seggic bina alle ghemeynlec diet vercrighen moghen drie manieren van nootorften want sij hebben den brootsac ende al daer toe dat sij ghierechlec verbidden ende beiaghen moghen ende daer met lopense van lande te lande alse luedeghe honde ende sueken ende meynen seker meer hen seluen ende nootoorft haers lichamen danse doen salicheyt der menschen maer sy predicken ende clappens ghenoech metten monde ende sueken hem seluen in elken stonden daer omme en mach haer leuen en ghene vrucht inbringhen noch stichtinghe der menschen dandere nootorft es ieghen haer regule ende oec voer gode onreyne dic wetic wel dats dat sy erffeleke renten houden int ghemeyne ende oec de derde nootorft es den duuel ghelijc ghierech drievout dobbel quaet met macher niet ghelosen want sy es ouermids haren toeual alte quaet dats dat elc bina eyghendom ende lijftocht na sinen staet bi hen seluen heeft aldus heeft deen lettel ende dander vele de g grote heren eten ende drinken verweendelec ende iaghent drieuout doer haer kele want sy eten haer herste ende haer hoenre als grote barone ende drinken haren coelen wijn ende die haer ghelike broedere souden sijn die hebben cume dunne bierken ya noch meer de broeders die int siec huus ligghen half ouerdoot dese hebben cume dies sy moghen half haer noet mar de grote heren die sitten met haren specialen dochteren of in haer cameren ende eten ende drinken als of sy waren hertoghe ende grauen ende edele barone ende en hebbens niet te doene dat sijn die ghene die die leckere morsele eten ende en wil len van den brootsacke niet weten deen broeder es arm dander rijke dat al eendrechtech soude sijn inder waerheyt ghesproken ende euen ghelike selc heeft vj cappen of vij rocken dander broeder ofte suster heeft cume een voetsocke aldus hebbic v bewijst dese twee of dese drie xvij capitel dits te verstaen ghelikerwijs dat ghi voert horen selt ouermids dat neghende boec sonderlinghe van clusenaren die in bosschen ende in heremitagien ligghen die en souden oec niet eyghens hebben want hen behoert sonderlinghe na afghesceydenre wijs der enecheyt gods te leuene ende oec wat menschen der enegher enecheyt gods leuen sal ende wilt die en mach emmer van buten noch van binnen niet eyghens hebben noch behouden in hem yet propers te besittene in ennegher voeghen wederboeghende op ons seluen maer wy selen ons seluen ende al dat wy hebben ligghende ende roerende ouermids wederboeghende inwendeghe oeffeninghe in gode besitten ende alsoe es sente pauwels woort waer dat hy meynt ende sprac dat wy niet en souden hebben mar alle dinc in gode wy binnen bliuen gode ouermids cristus den hemelschen vader toe gheuoeght ende gheenecht want die ghene die hen werkelec ouermids die onbegripeleke drieheyt gods ter enegher enecheyt gods connen keren die en moghen emmer niet dolen es dat sake dat wy ons den hemelschen vader ouermids cristus in elker vren ende oghenblicke offeren ende vriwillichlec onsen gheest presenteren dats heyleghe aenbedinghe dat een mensche met synen bloten eenvoldeghen ghesichte sijns gheests ouermids drieheit in een enecheyt scouwet ende siet ya sonder alle arbeyt ghesciet dit allene na gheests wise na den ouersten dele der eenvoldegher claerheyt gods ende sijnre heylegher godleker inmaninghen sijnre voercomenre ieghenwordecheyt daer hen god sonder middel bouen onse werkeleke crachte na onbeweechleker wijs houdt ende openbaert ons daer hem seluen gratioselec met alle sijnre glorien ya der seluer glorien gods die daer de inghele ende oec de hoechste heyleghen gods scouwen ende sien dies mach hier de mensche alles emmer yet vercrighen enen lec of enen voersmaec in alsoe velen als wier ons hebbelec toe maken ende hier in der tijt in lanc soe meer ons selfs ende alre eyghenheyt verlochenen ende ons selfs te gronde vertien daer ane gheet al swaer te verwinnen es want hoe heylechlec de mensche leeft al tote in sijn eynde heeft hi emmer yet te stridene ieghen gheesteleke houerdicheit want alse alle andere sonden onder de voete sijn gheworpen oncuusheyt gulsecheyt traecheyt ghierecheyt hat nijt toren dan coemt houerdie ende behaghen ons selfs van nuwe te vo ren ende siet aldus na dat ghy voer ghehoert hebt eest bina al wtghekeert ende wederboecht sinlekerwijs dat gheestelec sijn soude dat heeft al doghe omme ghekeert in enen natuerleken lichte op hen seluen ende hier omme en connense te ghewaregher innegher gheestelecheyt noch ter hoechster enecheyt gods gaen ende met allen heyleghen gods noch diepere inwert crighen ende dat sal bouen staen ende ten derden male selen wy met allen saleghen gheesten ons seluen ende alle ghescapene dinghen ouerliden na eenvoldegher wijs selen wy daer lidelec ontfaen ende in ons ghedoeghen die blote eenvoldeghe ouerforminghe gods der glorien gods ende alsoe selen daer alle onse verhauene gheesteleke opgheuoerde crachte gheciert ende ghecleedt ende ouerdect werden metten conincleken clede der glorien gods ende noch voert te siene bouen dese grondelose claerheyt der glorien gods es noch een ouernemelekere afgrondeghe grondelose deemsterheyt ende daer besit god hen seluen in na eenvoldecheyt sijns wesens ouermids onsonkenheyt sijnre persone daer hy rast van allen werken bouen ende buten allen ghescapenen gheesten ende daer sy wy een gheest ende een salecheyt bouen ons selfsheyt want godteleke ouerweseleke enecheyt gods te gheuoelne ouermids afgrondeghe grondelose ontsonkenheyt in ewegher deemsterheyt dats de verborghenste ouernemelecste crone alles loens ende alre salecheyt die in hemelrike of oec in eerterike regneert in gheesteleken ouercomede menschen die haer selfs ende alre dinghen verteghen sijn in enecheyden met gode beseten ic en weet v wat beters segghen maer oeffent v vromelec met groten eerns te in dat ghebenedide heyleghe doghen ons heren ihesu cristi ende nemet de godheyt ende de menscheyt te helpen de menscheyt ghemaect of ghescapen ende de godheyt onghewracht ende onghescapen ende tusschen de godheyt ende de menscheit neyght uwen gheest ouer in cristus binnenste sonder waeromme ende ghy selt heylech sijn ende werden want in cristus heyleghe godleke eenvoldeghe binnensten wert alle ghewareghe theologye gheleert voer dat vaderleke aensichte der heylegher openbaringhen der vorcommenre drieheyt gods daermen scouwet al de duuel regneert nu onder dat gheesteleke volke heden daghes soe groffelec onder de clergie ende sijn al met titeleken dinghen verblint alsmen cleerlec sien mach vanden ouersten prelaten der heylegher kerken toten nedersten daer om mach men daer af swighen maer nu willic ons voert vanden quaden onghemeynen mendicanten segghen ya die te male niets niet propers noch eyghens noch oec en gheene erffeleke renten ya oec int ghemeyne en souden hebben wat sal ic nu van haerre quaetheyt of oec vander mijnre moghen segghen want de werelt weet wel alsoe ic noch meer hebbe ghesproken datse drie manieren van nootorften hebben daerse langhe mede haer regule of dat yerste fundament der ordenen met hebben te broken ende dit weten de wereleke liede wel openbaer mar sy en merkens niet datse hebben den brootsac dander datse erffeleke renten houden ya al soude de veleheyt haerre ghierecheyt de lede duuel wouden mar de derde maniere haerre nootorft es alte quaet dats dat bina elc verkeert mendicant bi hen seluen lijftocht heeft nu merct ende siet en es dit niet een wonderleke daet dat dese drie manieren van nootorften ende oec de grote onghemeynheyt die onder hen es dits der mendicanten staet ya nochtan en was haer reeftere van vitaelgien noch van spisen ende van wterster cledinghen int ghemeyne noyt soe magher noch soe quaet ya wat duuelscher glosen of exposicien moghense daerop maken dat deen es rike ende heeft vj cappen of vij ende oec alrehande heerlecheyt die daer toe behoert ende dander broederen die sijn aleyndech ende arm ende dienen den groten heren ende loepen om broet nochtan hebben dese arm conuents broedere ende oec die ghene die in de fermerie ligghen cume van den ghemeynen het es recht ochte oec wel gods plaghe want men verneemt dat alle daghe dat moenken nonnen ende biddende ordenen voer de leke liede ya selue sijn moerdenaers roeuers ende dieue ya in menegherande wijs voer doghen gods al sonder helen want siet deen den anderen waerse moghen af rouen ende stelen ya ende oec daer toe menech poent nemense vanden ghemeynen goede datse met quaden sonden ouerdoen in onspoede ya ende douerste prelaten die doen verre wt de meeste scade wat helpter vele toe gheseghet het es rechts ende slechts dat in ordenen nu leeft al in enen grade want het dunct mi seker bina al sonder caritate ende sonder hemelsche ghenade want al dat heden daghes gheesteleken scijn dreghet dat steet bina al in enen keer want al sueket hen seluen of eertsche ere dat gode ende der menschen salecheyt ende eweghe dinghen sueken ende vercoren soude hebbe siet dit heeft al sijn herte ende sijn attent ende sijn intencie op vterste dinghe ghekeert ende sueken meer eertschen troest ende heerscapie der werelt hoe se der werelt ghelijc moghen sijn ya in alle manieren dit suekense meer eernstelec dan hoese gode behaghen moghen ende hieromme soe heuet dat ghemeyn volc rechts in een eweghe onweerde op de gheesteleke liede ya omme datse sueken datse gheheellec versmaden ende verworpen souden ghelikerwijs dat wile eer de bisscope ende heyleghe liede daden die onsen heere ihesus cristus gheheellec ende volmaectelec na volchden ya van buten ende van binnen want hem en bleef niet eyghens noch propers want sij gauent al meldelec en wech metter warmer hant ya omme de minne ons heren ihesu cristi soe maectense hen seluen soe arm ende soe bloot datse cume behielden hare noet want ons here ihesus cristus die hadde ende heeft ghesproken salech sijn die arme des gheests want hemelrike es haere wacharmen waer vintmen nu enneghen want als zeer te vresene es van bouen tot beneden siet dits rechts onder hen een ghemeyn plaghe waer hi mach sy trecken deen den anderen aue ya ende oec wie onder hem een hellewert bat mach hi trecket ende roeuet deen den anderen af ende doet hem euelen dach redene waer bi het dunct my van bouen tot beneden ghierecheyt of symonie want het es te vreesene datse luttel ocht selden ennech dinc of oec enneghe prouende puurlec om gode gheuen of ontfaen na ghemeynen loep te sprekene ende het es te vreesene en te ontsiene dat verborghelec rechts es vele comenscap of puur symonie ya alsoe ghi horen selt dat deen coman aen den anderen wint aldus comentscapt de clergie onderlinghe ende blijft ghesceynt ya ende tselue enen armen gheuanghenen te moede es die droue ende serech leghet ya al vol rouwes in enen aleyndeghen karkere des lichamen beuaen ende besloten want de swaerste karkere die de goede mensche mach hebben in eerterike dat sijn eyghen licha me ende hier omme soe roepic nacht ende dach morwelec met groter aendacht van begheerten op gode dat hi my verlossen ende verledeghen soude want ic gheerne ende oec al te gheerne met onsen here ihesus cristus ende oec met alle sinen heyleghen daer bouen leuen ende sijn soude daer sy sijn want my en lust hier een hellewert niet te bliuene want mijn gheest ende mijn begheerleke wandelinghe als paulus sprac es daer bouen gheheellec al moetic noch hier beneden doechlec ende bedroefdelec wel seker wiste dat hi daer alle menschen bringhen soude nochtan soude een godlec mensche die der binnenstere ons heren ihesu cristi yet gheprueft hadde lieuere wech willen ende begheren te hemelrike waert dan hier te bliuene om ennechs loens wille te verdienen want wildi cort weten wat den loen in v alre meest doet wassen ende alre verdienlecs maect dats dat onse minne ende onse begherten alsoe starc ende soe crachtech si te gode wert dat wi alle vren en siet daer na soe bernet gherne claer ende oec heuet tfier dit van natueren dat gheerne tot hen trect al dat hen gheneect ende dat verteret ende verslint ende maket int dleste te niete tvier metten vier ya sonder of bouen al ondersceyt na sijnsheyt siet ende aldus eest oec gheestelec te merkene met ons want alle dese dinghe soude een goet mensche na gheesteleker aert ende na ghewareghe doechsamheyt in hem gheuoelen ware dat sake dat wy gode ende der gracien gods gheheellec na volghende waren na alheyt ons selfs van buten ende van binnen want nemmermeer en moghen wy eer der leuender opgaender binnenstere ons heren ihesu cristi ghewarechlec gheuoelen noch meer dan alle doeghde want daer werdt god na gheests wise sonder middel verstaen ende oec glorioselec ouermids aencleuen van minnen aen minne gheoeffent in daenscijn des weselec ghebruekens gods daer en mach onse eenvoldeghe ghesichte noch oec onse blote verhauene minne nemmermeer ledech sijn gode te minnene noch sijns te ghebruekene tseghenwordechlec nu siet ende merct want hieromme es alre gheesteleker goetwillegher menschen inwendeghe drift ende haer eyndeleke iacht dats om een simpel ghebrueken gods god met god vereneght te sine ya bouen alle ghemerc ende ondersceyt mar seker hoe dit driuen gods ende dit weseleke eenvoldeghe ineyscinghe der godleker persone in ons es hier toe en coemt de hondertdusenste mensche niet die noch tan gheesteleke scijn van buten draghen ende arm van gheeste of ghelatens willen souden wanen sijn xx capitel waeromme dat alle goetwilleghe menschen niet en comen tenen claren ouernatuerleken bekinnesse gods ende haers selfs ende nu machmen doch vraghen waeromme dat alle goetwilleghe menschen die alle groue sonden ende alle goeds met al haerer menechuoldegher const die ghewarech kinnesse gods hebben want het helpt luttel goeds of niet dat een mensche of een meester alle menechuoldecheyt der scriftueren hadde ende al met ondersceyde bi haer seluen wel conste es dat sake dat wi niet en hebben gheestelec ouernatuerlec bekinnesse ons selfs ende gods ende ewegher dinghen bliuende in ons ya de welke heyleghe dinghe die niet vergaen noch afnemen en selen metter tijt mar altoes wassen ende toenemen ouermids godleke gracie in ons regnerende bouen tijt siet des waer ons wel noet dat wy eyghelec ende ghewarechlec wisten waer op dat wijs bliuen souden dat wy heylech ouernatuerlec inwendech kinnesse gods ende ons selfs hadden dat ons in lanc soe meer van buten inwert leyde ende in lanc soe meer van binnen met gode vereneghen doet hier aen gheet ons al dat wij der verborghenre heymeleker liefden ende der minnen gods alsoe ic dicwile heb gheseghet ghesmaken mochten soe dat wij ouermids inwendeghe eerstachteghe navolghinghe der gracien gods van gode weder te gode gheeyscht ende ghetrocken worden ende dit soude ons hemelschen troest ende onuergancleke vriheyt doen gheuoelen ouermids aencleuende minne aen gode want ghewareghe godleke minne die ons van bouen neder coemt ende sonder middel wt gode gheboren wert siet die minne brinct in enen corten oghenblic alle ghewareghe vriheyt tenen male ende oec verdrijft die minne alle onvriheyt want gheeftse den mensche van binnen alle vriheyt te gode soe moetse oec in contrarien vten mensche verwerpen alle scadeleke onvriheyt ende dit soude een mensche altoes beyde ya sonder strijt ende sonder arbeyt in hen gheuoelen conste hi alle beeldeleke dinghe ende hen seluen ouermids minne met minnen doersien ende wij die minne nae gheests wise ontfinghen ende ontfaen hadden ya bouen alle beruerleke stat ende beweghinghe daerse nemmermeer creatuere werkeleker wijs ontfaen en mach ende daer mi deser ghemeynheyt gods sprect hi jc hebbe seghet hi inder waerheyt ondervonden dat god en es en gheen wtnemere der personen dat es te verstaen dat god enen mensche niet sonderlinghe wt en verkiest te behoudene ende den anderen in contrarien te verworpene die onghelijcheyt en mach noch en can in gode niet comen want god en verworpt noch en verdoemt anders nyemene dan den ghenen die ieghen hen es ende in contrarien der sonden hen leeft mar die mensche verdoemt ende verworpt hen seluen want hi heeft sijn herte ende sijn inwendech aenschijn van gode ghekeert ende heeft gode den rugghe gheleuert ende dit sijn alle die ghene ya nyemene wtghesceyden die met eenre quadere verwruedere consciencie in berespene ende in eertscher ende oec noch es cristus altoes een ghemeyn dienst knecht ya allen den ghenen die in hemelrike ende oec in eerterike sijn ya quaden ende goeden menschen alle den ghenen die sijnre gracien ende sijnre ghenaden begheren ende behoeuen dit wilt cristus al noch heden daghes spisen ende voeden als hi doet ouermids sijn heyleghe leringhe ende ouermids die vij sacramente der heylegher kerken daer met wilt ons cristus daghelecs drincken ende lauen ya de welke vij sacramente die daghelecs ende oec alle vren sonder onderlaet wt cristus leuender ghebenedider siden vloeyen ende oec wt sinen heyleghen vijf openen wonden die al noch altoes van minnen bloedech roet open ende ontploken sijn tot ons waert gheestelec te merkene ya ende dits alte male daeromme op dat ons cristus in lanc soe meer hongherech ende dorstech maken mochte ya gods ende ewegher dinghe ende oec sijns ende alles des in hem es ende leeft te begheerne met begheerten siet hieromme quam of leefde ons here ihesus cristus in eerterike op dat hi ons in lanc soe meer onlostegher ende oec onachtsam dade sijn ons selfs ende alre eertsscher vergancleker dinghe die hier beneden sijn want dats een groot mensche voer gode die alle dinc cleyne weecht ende gode allene groot acht ende weecht in sijn herte ende dats een ouerstarech mensche voer gode die god selue noch oec niemen anders verladen en mach van binnen met en ghenen arbeydeleke laste datmen ter eren gods doen ende laten mach dat soude een goet mensche al sonder commer ende sonder vremde verladenesse van herten doen waer dat sake dat wij ons selfs ledech waren te rechte soe ware seker god onse eyghen van rechte want hadden wij ons seluen bouen ons seluen in die ghebruekeleke eneghe enecheyt gods ouermids godleke minne god met gode beseten soe ware seker segghic v noch god selue ende alle dinc van gracien alsoe ghewaerlec onse eyghen alse god sijns selfs eyghen es ende alse wij des in die ouercomende blootheyt ons gheests des yet gheuoelden dat god selue onse eyghen sijn wilde ende wilt ende es in deweghe leuen ende hi ons beyde daer ende oec hier te male sijnre gracien ende met diere onbegripelecheyt sijnre glorien hadde ouerfoermt ende doerschenen al onse crachte met hemelscher godleker claerheyt ya soe dat onse wille ende al dat in ons es ende leeft ware worden gods alre liefste wille seker soe quame ons voert meer lief ende leet steruen ende leuen suete ende suer ende alle dinc euen effene wel te poente na den alre liefsten wille gods want ic en weet seker niet beters dan dat wij ons te gronde laten ende willechlec ouergheuen onder die vriwilleghe bekeersamheyt gods soe dat ons van binnen gheloste dat hi met ons mach doen wie ende wat ende hoe hi wilt dit selen wij al ghedoeghen ende draghen totter doot toe sonder ennech verkiesen ende sonder ennech beclaghen want een leeraer sprect soe wie dat hem te gronde ghelaten heeft men machne dooden mar men en maechs niet verwinnen ende god gheue ons dat wij wt deser ghedoechsamheyt ouermids godleke minne van gode weder tot gode moeten rennen ende alle menschen in ons te gode draghen ende ghewinnen dies helpe ons god amen amen 