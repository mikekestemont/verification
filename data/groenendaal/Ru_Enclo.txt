vanden vii sloten lieve suster boven alle dinc sy god ghemeint ende ghemint ende sedt u in die nederste stat soe moechdi volclemmen den hoehsten padt dit hebdi gheloeft ende ghesworen houddijt wel ghy sijt vercoren ghevoeldi in u dat onghehoorsam es dat suldi haten als stinckende mes haet in u alle ondoecht ende die verdrijft soe waer ghi moecht mint uzelven ten dienste ons heren soe sal u god de waerheit leeren nu willic rimen laten bliven ende sonder decsel de waerheit scriven lieve suster ghi sult merken dat cristus die gods sone hem selven oetmoedichde ende vernieutte ende nam ane eens knechts forme ommedat hi ons dienen woude ende hi was saechtmoedich ende goedertieren ende ghehoorsam totder doot sinen hemelschen vader omme onsen wille ende hi was in midden sine discipule als die dient ende hi sprac selve dat hi comen ware niet ommedat men hem dienen soude maer ommedat hi dienen soude ende hieromme es hi verheven na der menscheit ende god heeft hem ghegheven eenen name boven alle namen alsoe sente pauwels spreect dat inden name jhesu boeghen hare knieen hemelsche ende eertsche ende helsche ende hier omme ochte de eewighe wijsheit gods vercoes arme knechten ende zondaren te dienenne soe moechdi gherne dienen ende ghehorsam syn gode ende uwen oversten ende en acht niet groot dat ghi dient maer ghi selt groot achten dat god ghewerdicht dat ghi hem dienen moecht want al waerdi des keysers dochter van rome ende vrouwe van alder werelt ende begaefdi al dat ende wort een arme deerne ende dienet cristo in sinen leden soe mochti u wel verbliden want u ware groot goet ende grote eere gheschiet want de meeste eere ende de hoochste edelheit die inde werelt es dat es gode dienen bekinde wyt wale want gode wijselijc dienen dat es een eewich coninckrijcke besitten ende regeren ende al es dat rijcke nu in ons verborghen het sal hem vertoenen na dit leven als cristus spreken sal goet knecht ende ghetrouwe ganc in die bliscap dijns heren ende hieromme alle dieghene die heren ende vrouwen willen sijn ende niemenne dienen maer datmen hem diene die en behoren ten rijcke gods niet want die paus van rome scrijft hem knecht der knechten gods ende alsoe moet hi hem ghevoelen in gheestelijcken dienste ende in orbore der heiligher kerstenheit sal hi cristus navolgher sijn ende met hem regneeren ghi wet oec wel dat sinte franciscus uwe ghestelijcke vader cristume navolchde ende der evangelien met woorden ende met werken ende hi vercoes armoede versmaetheit ende ghehoorsamheit ende een dienstknecht te sine alder werelt hadde hijt vermoghen hy was in midden sine broedere oetmoedich ende ghehoorsam ende die menste onder hen allen ende dese reghel ende dit exempel heeft hi u ghelaten hem na te volghene ende hieromme heeten uwe overste prelate ministri dat syn dienaren omme dat si dienen souden alle die ordenen dore lijflijck ende gheestelijc dat es met arbeite met leringhen met correctien ende met heilighen levene de regule houdt men na der ghelosen niet na den texte alsmen dede int beghin armoede es heerheit rijcheit ende verweentheit worden alsoe verre alsement vercrighen mach met den waerden prijstmen armoede maer de werken volghen niet penitencie ende arbeit es zeere vertraecht want de broedere achten hen cranc ende soeken solaes ende gherief leeringhe es subtijlheit worden questie ende nuwe vonde daer die eere gods noch vrocht der zielen lettel ochte niet ane gheleecht de corectie es zeere ghesaecht want minne ende vreese zijn vertraecht men corrigeert meer omme de fame dan omme de eere gods ocht omme der zielen salicheit ende aldus es heilich leven seere verdonckert ende vergaen in alle ordenen ende in alle state van relegien ende hieromme lieve suster wildi zijn een levende dochter gods ende ghemint van onsen heere jhesu cristo soe moedti sine exemple volghen ende sijnder leeren ende den heilighen die hier voermaels leefden inden beghinne der heiligher kercken die regulen ende ordenen stichten met woorden ende met werken met eersamen seden ende met heiligher oefeninghe van buten ende van binnen vore gode ende vore de werelt ende des moeti aldus beghinnen ghi sult weten dat fundament alder heilicheit es puerheit der conziencien ende hieromme seldi uselven prueven ende merken van uwen kintschen daghen ende vendi yet in u dat ghi oordeelt dootzonde daerave suldi u purgeeren vore uwen priester ende vore die ewighe waerheit gods met rouwen met biechten ende met ghenoech doene ende dan suldi hopen ende ghetrouwen sonder twifel der ghenadicheit gods dat u uwe zonden vergheven sijn ende al heeft u god uwe sonden vergheven nochtan suldi u altoes houden vore sine ontfermherticheit ende met herten ende met begherten van binnen roepen heere ontferme u mijns armer sonderssen ghi selt uwe ghemoede tot hem verheffen met eeweghen love ende ghi sult uwe begherte met der goetheit gods wide utebreiden tot allen heilighen ende tot allen menschen met eewigher minnen ende ghi selt uwe herte oetmoedighen ende nederen met groter reverencien vore die hoghe moghentheit gods ende vore die voete ons heeren jhesu cristi ende aldus seldi u oefenen ende hierave maken eene hebbelijcheit ende een abijt daer ghi in woenen ende wandelen sult alle uwe leefdaghe ende in yeghewelcken daghe des morghens alse ghi opstaet soe valt neder op uwe knien ende bidt oetmoedelijc onsen heere dat ghi in dien daghe uwen dienst alsoe volbringhen moecht dat hem si eerlijc ende u salichlijc ende al den convente rastelec ende vredelijc hebdys stade van uwen dienste ende oorlof van uwen prelaten soe seldi hooren messe inden beghinne vander messen so seldi beliden ende claghen gode uw sonden ende uwe roekeloesheit ende uwe ontbliven ende bidden hem dat hi uws ontferme ende genadich si daerna seldi hem bidden dat hi u wise ende leere den wech der waerheit der duecht ende der gherechticheit hoordi sermone ochte eenighe goede leeringhe dat seldi nauwe merken ende meer omme leven dan om weten want die vele weet ende niet en leeft hi verliest den tijt voert inder messen soe seldi vorenemen dat lijden ende passie ons heeren die seldi overdincken met minlijcker compassien ende selt hem dies dancken met oetmoedigher devocien dat hi om uwen wille ende omme uwer zonden wille mensche werden woude leven ende sterven woude die scandelijcke bitter doot ende die seldi offeren sinen hemelschen vader ende daermede suldi offeren uselven ende al uwe noet ende al den orbore der heiligher kerstenheit ghelijckerwijs dat hi selve dede doen hi sterf ende noch doet in dat eewighe leven vore dat aenschijn sijns vaders ende dit es die weerdighe sacraficie die cristus selve dede ende die noch doen alle priestere inder messen daer si consacreeren inder cracht gods cristus vleesch ende sijn bloet ende offeren dat in ghedinckenissen sijnder passien ende sijnder doot ende sijnder eewigher minnen die hi ons bewijst hevet inder tijt ende noch bewisen sal inder eeuwicheit ende hiermede seldi offeren die hoghe weerdicheit marien ende alle der apostele ende alle de martilie der maertelaren ende de vaste eersame belijenge der confessoren ende de suvere reynicheit der maechde ende den lof der inghelen met alle den dienste der heiligher kercken ende met al deser offeranden ende met al uwen crachten ende met al dien dat ghi gheleysten moghet soe seldi u opgheven vore die oghen gods ende daer suldi wandelen ende woenen met dancke ende met love ende met hertelijcker liefden soe werdi deelachtich der passien ende der doot ons heren ende alle dies goets dat ye ghedaen wert och emmermeer ghedaen sal werden in hemel ende in eerde want aldus ontfeet men alle die vrucht des sacraments gheestelijc inder zielen ende ghi sult oec ten heilighen sacramente gaen met innigher devocien met groter begherten ende met uwen susteren niet also dicke als ghi wilt maer na ordinancie ende na ghewoenheit der ordenen ende alse ghi ten sacramente gaet ende vore ende na ende alsoe dicke als ghi moecht soe suldi u oefenen met gheestelijcken honghere ende dorste totder eewigher spisen alsoe dat alle u binnenste crachte ende alle uwe aderen ghieren ende gapen ghespyste ende ghesaedt te werdene want god gheeft hongher inden crachten overmids gracie ende oefeninghe ende hi gheeft satheit inden wesene der zielen overmids die inwoeninghe syns selfs laet u dan seer hongheren ende dorsten na gode soe suldi satheit ghevoelen ende vinden in u wesen want condi met ghierigher ghelost cristume eten ende teeren in u soe werdi van hem gheten ende verteert weder in hem want hi spreect selve die eet mijn vleesch ende drinct mijn bloet hi woent in mij ende ic in hem ende dit es eewich leven ende voertmeer en si dat ghi dese gheestelijcke spise eedt ende drinct ghi en hebt geen leven in u dat gode behaecht ende hieromme soe seldi alsoe sere minnen dat u die eewighe minne gods beva soe werdi een gheest ende eene minne met gode ende inden sacramente soe seldi oefenen hertelijcke liefde ende ghevoelijcke lost want ghi ontfaet cristus vleeschs ende sijn bloet ende uwe natuere ende ghi selt oefenen in uwe redelijcke ziele minne ende gherechticheit want ghi ontfaet de levende ziele ons heren jhesu cristi met alre verdienten ende met alre glorien ende ghi sult oefenen in uwer ghedachten dat es in uwen gheeste versmeltende minnen want ghi ontfaet cristume god ende mensche die u verclaren ende transformeren mach in eenichit der godheit ende aldus suldi gode minnen uut al uwer herten ende uit al uwere zielen ende uut al uwer ghedachten ende dit es dat eerste ende dat meeste ghebodt gods beghin ende inde alder heilicheit maer wildi minne ende heilicheit oefenen ende besitten inden hoochsten grade soe moeti uwen verstendeghe crachte ontbloten van allen beelden ende overmids ghelove verheffen boven redene aldaer schijnt die raye der ewigher zonnen ende die sal u verclaren ende leeren alle waerheit ende die waerheit sal u vrien ende uwe bloete ghesichte stadighen in onghebeeltheit salich sijn die oghen die dit sien want desen siene volcht altoes de minnende cracht met bloeter minnen ende inden volghene vloeyt altoes die riviere der gracien gods die dese ziele inleidt tot der levender fonteynen des heilichs geests daer de aderen ontspringhen eewigher soeticheit die de ziele droncken maken ende verheffen boven redene in een verdolen inde woestine eewigher salicheit ende dit es de substancie ende de wortele ghewarigher heilicheit ute deser wortelen comt altoes innighe oefeninghe van doechden want minne en mach niet ledich sijn ende inneghe oefeninghe heeft iiij wisen die ic u toenen sal die eerste wise verheft ons te gode met innigher liefden met eewigher minnen met dancke ende met love ende met devoten ghebeeden met begherlijcken eyschene in vrijen toeverlate met ghebrekene van gheeste ende al ons wercs in dat aenschijn sijnder minnen ende sijnder eewigher goetheit ende dit is die eerste wise onser innigher oefeninghen ende die opgaende hoocheit ons levens in gode die andere wise sendt ons neder in een oetmoedich versmaden onsselfs also dat ons niemen verheffen en moghe met prise want al onse goede werke heeft god in ons gewracht dat ons oec niemen bedrucken noch bedroeven en moghe met lachtere want onse zonde en sal niemen oordelen dan god ende ommedat wi sonderen sijn ende ontbliven in allen doechden soe selen wij ons oetmoedighen ende nederen onder gode ende onder onse prelate ende onder diegheene die by ons sijn ochte beneden ons sijn ende wij en selen ons niemene dorren ghelijcken maer ons selven versmaden ende onwerdich achten onder alle menschen ende wij selen ons laten onder alle creatueren ende onder die duvele dat si ons gheeselen ende quellen alsoe verre alst god ghestaden wilt opdat die zonde in ons ghewroken werde ende god die eere hebbe ende wij die confusie dit es die ander wise inden nederghanghe onsselfs levens daer wij ons versmaden ende vernieuten in den gronde der oetmoedicheit die derde wise sendt ons ute met innigher oefeninghen in die breide der caritaten dat es dat wij alle heilighen eeren ende verbliden in haren verdienten ende in haren love ende dat wij haer hulpe ende haer ghebet begheren opdat wij werdich werden met hem in verdienten ende in gods eewighen love wij selen ons met allen goeden menschen vereenighen overmids doechde ende underlinghe minne opdat wi al tegader verwinnen mogen ende victorie vechten ende seghe behouden in onsen inde wij selen oec vore onsselven ende vore alle zondaren bidden ende begeren dat god ons ontferme ende van zonden trecke ende verenighe in dat ghetal der vercorene ende dit es die derde wise innichs levens daer wij mede utegaen tot onsen naesten in breetheit der minnen die hemel ende eerde vervult hevet met rijcheiden van gracien ende van doechden die vierde wise innichs levens sedt onse redene tusschen tijt ende eewicheit inden nedersiene toent si ons dese werelt alse eene elende daer wij in ghekerkert sijn inden opsiene dat rijcke der hemelen daer wij toe gheroepen ende vercoren sijn alsoe langhe alse onse redene houdet tusschen beide soe werde wij bedroeft want wij sien boven ons die glorie gods ende alle dinc in vreden ende daer en connen wij niet comen ende wij sien beneden ons onghestadicheit sonde ende scade ende scande ende alle dinc in confusien ende daer moete wij dueren ende aldus wert ons de werelt een cruce ende een verdriet ende hieromme moete wij weenen claghen ende kermen alsoe langhe als wij leven in dit alinde want wij spreken met den prophete ach arme onse inwoenen hier es ons verlingt wanneer selen wij comen ende openbaren ons vore dat aenschijn ons heren hier ontsprinct ute der gaven gods in de minnende herte die hoochste duechde die ic weet ende dat es ghedoechsame lancmoedicheit die spreect aldus heere dijn wille niet mijn wille moet gheschien dijne eere ende dijn lof niet mijne gherief noch mijne ghelost here ic gheve mij u ende ic late mij tot u in tijt ende in eewicheit siet dit es de lingde innigher oefeninghen die ghedoechsam alles dincs verbeidt hebdy dese iiij wisen met den gronde der substancien daer si in ghewortelt sijn soe moechdi scouwen boven redene in bloete ledicheit ende merken in redenen alle doechde na besceedenheit ende dese oefeninghe es als een penninc van finen goude daermen ewich leven mede coept maer yeghewelc proeve ende merkte sinen penninc ochte hi fijn gulden es goet van ghewichte ende wel ghemint in beiden siden nu verstaet alse wij gode minnen om hemselven ende omme engheene andere waeromme soe es onse penninc van finen goude ende als wij alle andere dinc minnen oefenen ende orborren in ordenen te gode alsoe dat gods minne verweghe alle dinc soe es onse penninc goet ende swaer ghenoech van ghewichte ende alse wij cristume navolghen ende onse cruce draghen ende onse natuere drucken ende dooden in wederstane ende in penitencien ende ghehoorsam sijn onsen oversten ende der wet ende der gheboden ende onser redenen ende den levene ons heren jhesu cristi soe leeft cristus in ons ende wij in hem ende hiermede es onse penninc ghechiert gheformt ende wel ghemint inde cruysside ende altoes sele wijne chieren noch meer met doechden in navolghene den levene cristi die bloete side ons pennincs dat es dat wesen onser zielen daer god sijn beelde in ghedruct hevet ende als wij overmids ghelove hope ende minne inkeeren ende alsoe minnen ende besitten gode soe ontfaen wij sijn beelde overnatuerlijc in die blote side ons pennincs want met den beelde der heiligher dryvuldicheit dat god selve es soe es die blote side ons pennincs dat es onse inghekeerde leven gheformt ende gheciert want daer leeft god in ons ende wij in hem ende alsoe es die bloete side ons pennincs gheciert metder inwoeninghe gods ende de cruysside met onsen duechden ende met den levene ende met der verdiensten ons heren jhesu cristi ende dit es die guldene penninc die eewichs levens weerdich es want hi es selve eewich leven ende hieromme yeghewelc si op sine hoede die sinen penninc ongherecht ende valsch brinct ten oordeele gods hi wert verwijst ten ewegen viere maer es u penninc nu quaet van loeien ende ongherecht ende valsch inder munten bit ende roeptane den heilighen gheest dat hi u gheve puer gout alsoe dat ghi tusschen hem ende u moecht smeden ende munten eenen penninc die alsoe fijn si dat hi gode behaghe hierave en willic nemmer spreeken maer ic wille leeren mijne suster hoe si dienen sal in oetmoede ende in reynicheiden alsoe dat si gods dochter si ende die crone der maechden ontfa met hondertvuldighen lone die prophete david spreect aldusdochter hoore ende sie ende neyghe dijn ooren ende vergheete dijn volc ende dat huis dijns vader want die coninc heeft dine schoonheit begheert ende hieromme biddic u lieve suster hoort gode ende uwe prelate ende siet ende merket wat si u ghebieden ende neycht uwe oore tot alder ghehoorsamheit ende dan sal de coninc dat es cristus uwe schoonheit begheren des morghens alse ghi messe ghehoort hebt soe gaet in uwe laboer eest oec alsoe dat ghi alsoe onledich moet sijn dat hi gheene messe hooren en moecht noch oec ten sacramente gaen hieromme en sijt niet te onvreden want god heeft liever ghehoorsamheit dan sacraficie ende de vrocht ghelatens willens es altoes meere ende edelder dan de vrocht eyghens willen ende hieromme aengrijpt altoes den versmaedsten nedersten dienst eest in de koekene ochte int siechuys niemene en suldi heeten noch ghebieden het en si dat ghi boven hem ghesedt sijdt maer altoes doet selve gherne dat ghi vermoecht beveeltmen u oec den nedersten dienst soe sijt blide ende danckes gode dat hi daertoe doecht beveelt men u oec die siec ochte cranc sijn soe dient hem blide ende saechte ende oetmoedich ende sonder murmuracie eest oec dat si pijnlijc ende onghedoechsam sijn peinst dat ghi criso dient ende toent uwe aenschijn soe saechtmoedich ende soe goedertieren dat si hem scamen moghen vore gode ende vore u ende soe si armer ende sieker sijn ende min vriende hebben soe ghi hem eer dienen sult ende en siet niet alleene ane dengheenen dien ghi dient maer noch meer gode daer ghi omme dient hoedt u met groten eernste dat ghi die sieken niet en bedroeft noch en bedruct met uwen waerden noch met werken noch met ghelate maer als ghi se vendt bedroeft ochte onverduldich dan suldise troosten met den doghene ons heren ende met den doghene der heilighen hoe si blidelijc ghedoecht hebben ende daeromme sijn si nu glorioes ende salich in dat eewighe leven ende als die sieken enich dinc begheren dies hem noet es dies suldi hem ghehulpen soe ghi eerst moecht begheren si oec dat hem niet goet en ware daer si ave versieken souden eest dat ghi dat ontsiet soe seldi u ghelaten oft ghijs niet en verstont oft niet en hoort eest dan dat sijt emmer hebben willen soe seldy hem segghen dat hem deeren soude en willen si dan niet avelaten soe wert te rade met uwen oversten oft met dengheenen die vroeder sijn dan ghi al dat ghi hem bereit in spijsen ochte in drancke dat doet alsoe reynlijc ende dat maect alsoe smakelijc ochte ghi cont dat hem ghenoeghe ende ghi vrede behout in beiden siden ghi sult hem hare bedde vermaken ende al dat gemac doen dat ghi moecht na dat sy teeder sijn ende sijs behoeven ghi sult by hem bliven ende waken hebben sijs noot ghi sult bi hem alsoe blide sijn ende alsoe spelijc ende vermakelijc van woorden dat yeghewelc sieke uws beghere goede woorde ende goede exemple van onsen here ende van sinen heilighen suldi hem segghen eest dat sijt hooren willen alsoe dat si alle gheestelyc ghespijst werden aen der zielen daer ghy jeghenwoordich sijt voertmeer alse ghi selve siec sijt soe ghevoelt u alse een arm pelgrim die gheherbercht es in een vremdt hys ende gherne in sijn ewighe landt ware sijt verduldich blide ende ghedoechsam in allen dinghen ende danckelijc gode van sinen gaven ende en verkiest noch en beghert anders niet dan dat god gheven wilt en sijt niet al te curioes noch achtsam uwsselfs maer laedt u ghenoeghen al datmen u doet laedt u te gode ende en claecht noch siecheit noch ontroest noch ontrouwe der menschen ende al en visiteert u niemen en murmureert niet noch en oordeelt niemene maer neemt vander handt gods al dat god op u ghestaden wilt eedt ende drinct datmen u gheeft alse een arm mensche opdat gijt muegt eest oec versouten oft verbeert ochte ontsmakelijc peyst dat onse here ghespyst ende ghedranct was in sijnder meester crancheit met edike ende met gallen ende hi sweech ende en claechde niet also laet u oec al ghenoeghen om sinen wille eest oec dat u eenichs dincs lust dies ghi niet en hebt ende dies u noot es dat muechdi segghen dengheenen die bi u sijn wert u dan dat soe danckes gode en werdes u oec niet soe sijt verduldich ende darves gherne omme gods wille ende god sal selve uwe loen zijn dwingt uwe begherte ende en eyscht niet al dat ghi peyst ende dies u lust want dies pleghen verweende rijcke liede maer het es verdrietelijc inden armen mensche ende die by hem sijn die lachterent ende horent noode vergheet men uws ende en comt men tot u niet als u dunct dats u noot es dan sijt ghedoechsam ende in vreden want dan es cristus bi u met heilighen ende met ingelen altoes sijt blide ende en claecht noch en murmurreert niet hebt gode int herte ende goede woorde inden mont soe seldy altoes toenemen in duechden ende alle die uws ghenaken selen uws ghebeetert werden voertmeer alse ghy opstaet ende ghenesen sijt vander siecheit soe gaet oetmoedelijc weder in uwen dienst ende en verkiest niet maer daermen u sedt daer gaet eest int waschehuys ochte toe den sieken ochte inde cokene ende verkiest altoes den nedersten dienst ende gheeftmen u dien soe verblijdt u ende neemet gherne hoochtmen u soe bedroeft u ende nemet node ende alsoe seldi toenemen in duechden sijt sempel ende vroet ende ghetrouwe in uwen dienst en liecht niet noch en sweert noch en vloect niet want die willens ende wetens des pleghen die verduemen haer ziele sijt vredelijc ende verdrachelijc onder uwe zusteren en zijt niet eenwillich maer eendrachtich met uwen susteren tot allen goeden dinghen en sceldt niet en versmaet niemene en bedrueft noch en bedruct niemene en bescaemt niemene noch en lachtert niemene en oordeelt niemene ende en spreect ghene achtersprake mint alle menschen te gode ende en benijdt noch en bedriecht niemene met woorden noch met werken en hebt gheen ansel noch en wreect gheen dinc sijt saechte ende goedertieren ende en strijt omme gheen dinc maer laet u altoes verwinnen hebt liever die duecht te behoudene dan hoverde ende crijch ende eyghenen wille en doet gheen dinc gheveynsdelijc om u te toenen ochte om heylich schinen sijt warachtich in woorden ende in werken ende haedt alle ondoechde in u ende die merct nauwe ende verdrijfse waer ghij moecht leert diegheene daer ghi by sijt met goeden woorden ende noch meer met goeden werken eest dat u yemen yet misdoet ochte messeecht dat vergheeft hem tehans in uwe herte al en begheert hijs niet noch en bidt ende toent hem alzoe goeden aenschijn ende alzoe bliden dat hi hem scamen moghe vore gode ende vore u ende ghesaecht werde in zijn ghemoede eest oec dat ghy yemene mesdoet ochte messegt bidt hem tehans dat hijt u vergheve ende valt hem te voeten eest dat ghijne daer mede saechten moecht ende sine hulde ghewinnen sijt altoes gracioes blide ende goedertieren onder uwe gheselscap niet sunderlinghe maer ghemeyne ende ghereet yeghewelcken die uws behoeft siet dit sijn die dinghe die ghy nu ghehoort hebt die god van u begheert voertmeer alse ghi comt ten reeftere met uwen susteren soe spreect uwe benedictie na uwe ghewoente ende al hebdi groten hongher ende lost ter spijsen ende ten drancke hoedt u van overate want gulsicheit es wortele ende oerspronc alre zonden want daeruut wast traecheit ende oncuyssche neyghinghe ende bywilen oncruysche werke ende daerna menichfuldicheit der zonden adam onse eerste vader en hadde gheenen hongher nochtans wart hi becort van gulsicheiden ende brac dat ghebot ons heren ende viel in dootsonden ende wij alle met hem maer cristus die gods sone die hadde hongher ende hi waert oec becort ende verwan den viant ende sprac aldus tot onser leeringhen die mensche en leeft niet alleene inden brode maer in yeghewelcke woorde dat daer comt uten monde gods ghi weet wel dat die mensche es van twee natueren tegadere ghevoecht gheestelijc ende lijflijc dat es van zielen ende van lichame die lijflijcke natuere wert ghevoedt met lijfliker spijsen ende de gheestelijcke natuere met gheestelijcker spijsen die lijflijcke hongher es verganckelijc ende die spijse ghebrekelijc ende dat leven stervelijc maer de gheestelijcke hongher dat es karitate godlijcke minne die es ewech die spise es leven dat leven es salich ende glorioes gheenicht met gode te sine die lijflijcke spise die ghereyden wij selve ochte andere menschen maer die gheestelijcke spijse die heeft ons god selve berydet inder eewicheit ende waer gheestelijcke hongher es daer es altoes eewighe spise bereeedt maer daer lijflijc hongher es daer es dicwile armoede ende groot ghebrec ende hieromme die gheestelijcken hongher ende dorst heeft hi wert altoes ghespijst van gode ende hi leeft vore gode in gracien maer die lijflijcke hongher alleene heeft hi es doot vore gode want sijn leven en es anders niet dan beestelijc ende hieromme die wile dat ghi uwe lijflijcke nootdorft neemt soe verheft uwe ghemoede vore dat aenschijn ons heeren ende sidt ter tafelen met cristus ende met den inghelen ende met den heilighen bi uwen susteren ende ontfaet die gaven ende die gherechten die uut gode vloeyen soe werdi ghespijst ende ghevoedt naden inwindighen mensche met eewigher spijsen ende alzoe leefdi gode sterft der werelt ende leeft gode ende soect ende smaect die dinghe die hierboven syn dat es eeweghe spise die u cristus bereet heeft sijt onbecommert met uzelven ende neemt nootdorft uws lichamen alsoe alst god versiet en soect noch smaec noch lost noch gherief maer laedt u grove spise ghenoeghen ende dat den anderen overblijft eest alsoe dat ghijt van natueren vermoecht sijt besceeden ende wijs ende merct uwe complexie ende uwe natuere wies ghij nootdorstich sijt ende wies ghi ontberen moecht want gheefdi uwen lichame te vele boven sine noot soe stercti uwen vyant ende gheefdi hem te luttel soe bederfdi uwen knecht daer ghi gode mede dienen soudt siet ane die outvadere die hier voermaels inde woestine laghen si aten haer broot met ghewichten ende sy droncken water met maten soe sere minden si abstinencie darven ende nauwe nootdorst nochtan ware si liberael ende milde denghenen die bi hem waren ende alle den gasten die tot hem quamen men vindt oec van denghenen die oordenen stichten ende regulen dichden ende daerna leefden alse augustinus franciscus benedictus dese waren hemselven hart ende swaer sober ende ghemate ende van nauwer noodorft maer si waren haren broederen ende dengheenen die bi hem waren saechte ende ghenadich ende utevloeyende melde in allen dinghen dies si behoefden dit leven ende dese regule ventmen noch ghescreven inden boeken maer inder herten ende inden werken eest bina al vergaen want abde ende abdisse ende de prelate der heiligher kercken in wat state van relegien dat si sijn si leven almeest dat schijnt na heerheit ende na lost hoors lichamen met groter familien ende met groten cost als oft si inde werelt waren men vendt in alle religien ende almeest in alle cloesteren rijcke ende arme als inde werelt de prelate moneke nonnen sustere ende broedere ende al dat rijcke es in gheestelijcken state die sluten hare cameren ende eten ende drincken dies hem ghelust men moet hem des avens vraghen wat si des anderdaghes eten ende drincken willen ende hoement hem ghereeden sal ic en spreke niet op deghene die siec sijn cranc ende out ochte alsoe teeder sijn van natueren dat si die grove spise niet en vermoghen maer ic mein alle deghene die den vleesche leven ende hemselven onoordelijc minnen ende hare gherief die sijn alle hart ende onghenadich vrec ende onghemeine van hemselven ende van al dien dat si hebben ochte vercrighen moghen dese ghelijcken wel den rijcken man daer onse here af spreect in sinte lucas evangelie die was ghecleet met purpurre ende met byssen ende hi adt ende dranc alle daghe verweendelijc ende hi en gaf niemene niet noch oec den armen lazaruse die vore sine porte lach alsoe sidt nu dat arme convent inden reeftere vore der rijcker porten maer men en gheeft hen niet meer dan si hebben moeten ende al riepen si datment inden hemel horen mochte men gave hem niet een ey ochte eenen halven harinc meer dan si pleghen te hebbene nochtan moeten si dicwile vasten enden last draghen nacht ende dach van singhene ende van lesene ende hieromme eest dat si sijn ghehoorsam ende verduldich ende volstaende in oordenen ende in regulen toteder doot si werden ghevoert van den inghelen met lazarusse in abrahams schoot maer die rijcke vrecke die hem dat ghemeyne goet approprieren ende daerave leven na lost ende na ghenuechte haers lichamen si werden begraven met den rijcken man inder hellen gront ende inder berrender vlammen selen si begheren eenen dropel waters op haer tonge ende die en wert hem nemmermere ende hieromme sijt sober wel geoordent ende ghemate swighende ende ghenoechsam in spise ende in drancke ende verheft u herte te gode die wile dat ghi uwe noetdorft neemt ende daerna spreect uwe gracie met uwen susteren na uwe ghewoenheit ende danct ende loeft gode van allen goede ende bidt hem vore dieghene daert ave comen es ende bidt hem oec dat hi u vergheve uwe onbesceydentheit ochte ghi yet te vele ochte te luttel ghenomen hebt dat hi u dies ghenadich sy ende werdi dan gheeyscht ochte gheroepen ter spreectvensteren eest dat ghi daer gherne gaet met loste van herten soe moechdi u wel bedroeven want ghi leeft noch meer den vleesche dan den gheeste meer der werelt dan gode ende u ghebreect noch dat eerste dat uwen sloete toebehoort ter vensteren en suldi niet gaen seere ghepareert met uwen abyte noch al te seere verworpen maer inde goede middelt alse ghi daer comt soe siet vore u nederweert ende en merct niemene in sijn aenschijn ende en laet u oec niemene merken daer ghijt behoeden moecht ende sonderlinghe hoedt u van mans ghesichte gruet dieghene die tot u comen eenvuldelijc met corten woorden sijnt gheestelijcke menschen soe bidt hem dat si u yet goets segghen dies ghi ghebetert moecht werden ende hoe ghi volstaen moecht in uwe gheloften ende in u slot tot den inde uws levens sijnt menschen uter werelt soe hoedt uwe worde nauwe dat ghi niet en segt dat si begripen moghen ochte dies si gheerghert werden ende sidt alsoe verre vander vensteren dat deghene die met u comen horen moghen uwe woorde ende ghi die hare ghi en sult vragen na maghe noch na vriende noch na gheen dinc dat der werelt toebehoort vraechtmen u yet dat u condich es soe antwort met den cortsten worden ende met den claersten die ghi gheleisten cont vraechtmen u oec des ghi niet en weet en scaemt u niet te segghene dat ghijs niet vroet en sijt begheren si oec yet goets van u te hoorne dies si ghebetert worden soe lachtert hem zonden soe ghi meest moecht ende prijst hem doechde ende gherechticheit dreycht metter hellen ende troost met der ghenadicheit gods toent hem swaerheit ende gruwele der duvele ende der helscher pynen glorie ende bliscap der inghele ende der heilighen met gode in eewigher salicheit aldus suldi hem toespreken ende met goeden exemplen die desen woorden ghelijc sijn soe werden sie berespt ende gheleert ende verveert ende ghetroost in allen dien dinghen diere hem noet es en eyscht noch en bidt niemene niet en gheeft noch en neemt niet sonder oorlof uwer prelate ende ontcommert u alre menschen ende alre woorde ende alre onleden met hem soe ghi eerst moecht ende keert u in uwe eenicheit met gode want eest alsoe dat ghi met loste ter spreecvensteren gaet ende eer uutweert dan inweert ende dat u wel es in sprekene ende in horne clappagien ende niemeren die uter werelt comen soe en moechdi niet clare werden maer ghi sult verdonckeren ende vergroven van daghe te daghe in lanc soe meer ende al haddi yet goets van gode ghevoelt in gracien ochte in duechden datselve seldi verliesen ghi sult van binnen woeste ende idel werden van doechden onghestadich ende menichfuldich van herten ghi sult zijn sonder smaec ende troost van gode sonder eernst ende sonder devocie in uwen ghebede ende verbeelt ende vol van utersten ghepeisen ende desghelijcke van ghebreken sonder ghetal ende hieromme hebbic ghemerct in sinte claren die een beghin was van uwer ordenen dat si besloten was in vii slote ende alsoe wert si clare ende verclaert ende gheciert in allen doechden ende heilich ende salich tot inde glorie gods nu merct met ernste die slote ic salse u noemen ende leren eest dat ghi se ontfaen wilt dese vii slote en mach niement gheven dan de heilighe gheest noch niemen ontfaen dan dieghene die gode mint inden eerste slote wert de lichame besloten overmids de gracie gods met vriheiden van wille dat es wanneer dat ghi van minnen begrijpt ende gode gheloeft in die stat te blivene daer ghi sijt onverwandelt inden dienst ons heren alsoe langhe als ghi levet dit es dat eerste slot daer de lichame des menschen in besloten wert overmids gracie in minnen ende in vryheit sijns willen want vrye minne dat es dat slot daer de lichame inne besloten es ende hierna volcht dat ander slot daer suldi in besluten uwen butensten senlijcken mensche in uwen binnensten redelijcken mensche alsoe dat die senlijcke mensche altoes ghehoorsam sy der redelijcheit rechte als een dienrene harer vrouwen die redelijcheit sal sijn uwe slot ende uwe celle daer ghi in woenen sult ende die ghi sterken ende chieren sult met caritaten met heilighen oefeninghen ende met allen duechden lijflijc ende gheestelijc dese celle heeft vijf porten dat sijn de v senne die god bevolen heeft der redenen te behoedene ende te bewaerne jeghen alle manieren van vianden ende al behoren de vijf zenne den uutwendighen mensche toe van rechte sijnder natueren hi en machse nochtan niet regeren want hi es selve sot ende doer ende eendrachtich met sinen zinnen ende hieromme moet hi selve dienen met al dien dat hem toebehoort den inwindighen mensche want wanneer dat hi gheet uut eenigher porten vanden viven sonder oerlof ende toesien der redenen soe sondicht hi altoes eest dat hi volcht lost ende neyghinghe sijnder natueren ende dan moetene die redene intrecken berespen ende castien gheeselen ende disciplinen na grootheit sijnre mesdaet want bleve hi alsoe langhe buten dat hi in liefden ochte in loste ghevaen worde hi soude den inwindighen mensche na hem trecken in dat selve ghevanckenisse ende alsoe souden si beiden apostateren ende dwasen ende haer slot ende haer celle verliesen ende die vianden souden daerinne comen ende die stat besitten ende alsoe wert god ende de duecht verdreven uten rijcke der zielen hoedt dan uwe slodt ende oefent duechde ende blijft gherne binnen soe moechdi al uwe noot verwinnen hierna volcht onse derde slot dat altoes open ende bereet es alle menschen te ontfane dies begheren want dit slot en es anders niet dan gracie ende liefde ons heeren jhesu cristi ende dit slot en machmen niet vercrighen noch besitten dan met gheheelder wederliefden ende hieromme moet wy scoren alle bande ende dorbreken alle stricke ende overliden alle dinc ende verdriven commer sorghe ende onlede van herten ende alle ongheordende liefde ende alsoe ontcleden wij ons ende doen ute den ouden mensche met sinen werken ende doen aen den nuwen dat es cristus jhesus hy cleedt ons met hemselven ende met sinen levene met sijnder gracien ende met sijnder liefden ende als hi ons aldus ghecleedt heeft in sijn abijt met loste ende met liefden soe leven wij in hem ende hi in ons ende dit es onse derde slot daer onse begherte mede gheciert es in haer alre hoochste want dat ghebod ons heren leert ons dat wij minnen selen ute al onser herten uut al onser zielen ende uut al onser begherlijcker cracht ende alse lief met lieve vereenicht in een slot der liefden daer es de liefde volbracht dese hertelijcke liefde aldus te gode gheoefent gheeft ons dat vierde slot dat es als wij overmids liefde ons willen vertijen ende alre eyghenheit inden vrijen wille gods alsoe dat wij anders niet ghewillen en connen noch en mogen dan alsoe alse god wilt dan es onse wille vrywillens ghevaen ende besloten met liefden inden wille gods sonder wederkeer ende alsoe doen wij professie gode inde ordene ghewarigher heilicheit wat abyte dat wij draghen ochte in wat state dat wij sijn maer alsoe langhe als wij liever hadden seker te sine dan gode te betrouwene ende onse wille gode niet gheenicht en es in willene ende in niet willene ende wij liever hadden dat hi ons volchde na onsen wille dan wij hem volchden na sinen wille alsoe langhe en moghen wij gheene professie doen gheheel in minnen maer wij moeten noviciusse bliven want dat vier der minnen gods en heeft niet verbeerrent noch verteert dat coper ute den goude dat es alle eyghenheit uut onser liefden daer wij onsselven in soeken ende meynen ende hieromme alse minne in ons alsoe machtich es ende alsoe heet dat si verbeert lief ende leet vreese van eyghenen verliese ende hope van eyghenen ghewinne ende al daer wij onsselven in soeken ende meynen moghen dan es onse minne puer ende reyne ende volmaect rechte als een gulden rinc die widere es dan hemel ende eerde ende alle dinc siet dit es die wijncelle daer minne in leydt haer uutvercorne alsoe alse wij leren in haren boeke want hier wert caritate gheoordent ende alle duechde ende hierin es wortele leven wassen voetsele ende onthout alre doechde met ordenen ende met ondersceede in eersamen seden ende in allen goeden werken nochtan blijft minne in die eenige celle met hueren gheminden boven redene ende boven wise ende boven oefeninghe van doechden ende si en pleecht niet dan haersselfs ende si es hare selven ghenoech in al dat si begheert want si en soect noch en beghert buten haerselven niet ende si es in haren opganghe te gode droncken wiseloes ende sonder maniere ende hieromme doet si ons verdolen boven redene in onwisen ende in onwetene sonder gront aldaer bliven wi ghevaen sonder wederkeer ende dat es onse vijfste slot daerin vinden wij onse blote verstaen verhaven ghestadicht starende ende scouwende met eenvuldighen ghesichte in godlijken lichte alle die minne daer brinct dat sijn die uutvercorne gods want si venden daer een scouwende leven verheven in eewigher minnen ende si hebben in hen een redelijc leven vol gracien ende karitaten ende heiligher oefeninghen ende si hebben onder hen een senlijc leven na die ghebode gods met eersamen seden in uutwendighen goeden werken vore alle menscen ende alse dese iij levene als een leven werden beseten ende gheoefent elc in dat sine soe es de mensce volcomen want hi es boven hem gode gheenicht met bloter minnen in godlijcken lichte ende hi heeft in hemselven eene ghelijcheit gods overmids gracie ende welgheoordentheit van duechden ende hi es beneden hem ghelijc der menscheit ons heeren jhesu cristi overmids penitencie ende een versmaden vleeschs ende bloets ende alle ongheoordender neyghinghe sijnder natueren maer nu vintmen andere menschen die wanen volcomen sijn ende nochtan sijn si desen ongelijc in allen dinghen ende dat sijn deghene die overmids bloete ledicheit ende onghebeeltheit van binnen soe hebben si onwise bevonden ende sonder de minne gods beseten ende hieromme dunct hem dat si selve god sijn want si vinden hem minneloes formeloes beeldeloes sonder kinnisse ende duechden quite alle de sacramente ende alle die oefeninghe der heiligher kercken alse vasten waken beden singhen ende lesen ende ordene ende wet ende alle die heilighe scriftuere ende alle dies de heilighen gheploghen hebben van beghinne der werelt dat achten si algader cleyne ende alse niets wert want si zijn in nietwetene ende in onwisen verhaven ende hare gheenicht ende die onwise houden si voer god ende ommedat si gode niet en minnen ende ledicheit besitten in onwisen soe dunct hen dat alle oordene van levene ende van lone ende van ondersceede vergaen sal inder eewicheit ende dat anders niet bliven en sal dan een eewich istich wesen sonder persoenlijc ondersceet in gode ochte in creatueren ende dit es wel dat sotste ende dat quaetste onghelove dat ye ghehoort wert onder heidene ochte onder joden ochte onder kerstene ende hieromme willic dat ghi altoes blijft verhaven in uwe vijfste slot scouwende minnende starende ende neyghende in uwen god alsoe dat uwe gheest vernieute ende ghebreke in minnen ende selve minne in minnen werde ende een gheest ende een leven met gode ende dit es onse seste slot want ghelijckerwijs dat de mensce ghemaect was op den sesten dach in sijnder natueren toe den beelde ende toe die ghelijckenisse gods alsoe wert hi oec weder hermaect in dat seste slot daer hi ontfeet beelde ende ghelijckenisse gods boven sine natuere in eenicheit van minnen daer hi es met gode een gheest ende een leven ende aldus spreect sint jan al dat ghescapen ende ghemaect es dat was leven in gode want in onsen oerspronc dat es inde vruchtbare natuere ons hemelscen vaders daer leven wij onvertoent ende ongheboren ende inden sone werden wij gheboren ende van eewicheit bekint ende vercoren ende inden uutvlote des heilichs gheests sijn wij eewelijc ghemint dat moghen wij gherne hooren altoes sijn wij gheboren inden sone ende sonder onderlaet werden wij gheboren met den sone ende eewelijc bliven wij ongheboren inden vader altoes blijft bant ende eenicheit der minnen tusschen den vader en den sone nochtan vernuwt ghebaren ende uutvlote des heilighen gheests sonder onderlaet in die hoghe natuere gods want die natuere es vrochtbaer ende een puer werc in drieheit der persone ende alsoe regneert hi ende leeft in ons ende wij in hem boven onse ghescapenheit in eenicheit van gheeste daer bliven wij altoes gode gheenicht in bande van minnen nochtan moeten wij ons vernuwen sonder onderlaet in duechden ende in meere ghelijcheit met gode want wij en sijn niet alleene ghemaect toe den beelde maer oec toe der ghelijcheit gods ende hieromme daer wij gheenicht sijn met gode daer es een verborghen gherijnen ochte berueren ende dat es de oerspronc der gracien gods die onse verstaen verlicht in claren ondersceede te bekinnenne die waerheit ende onsen wille ontfunct in minnen te begherne alle gherechticheit ende also langhe alse minne ende begheren onderdanich sijn der verlichter redenen soe moghen wij grote werke werken ende al onse slote chieren met doechden ende met heiligher oefeninghen maer wanneer dat minne ende begherte woedich ende ongheduerich werden overmids dat gherijnen gods in eenicheit van minnen dan moet redene wiken ende minne laten ghewerden alsoe langhe alse die woet van minnen duert siet aldus moeten wij gode ghelijcken overmids gracie ende doechde in ons ende wij selen hem gheenicht sijn overmids scouwen ende staren met verhavenheit van gheeste in hem ende hiermede slutic dat seste slot daer onse gheest verhaven es in een scouwende leven een leven een gheest ende eene minne met gode hierna volcht dat sevende slot dat onthoocht alle slote ende dat es boven alle werke eene ghestilde raste in ledicheiden ende boven al heilich leven ende oefeninghe van doechden eenvuldighe salicheit ende boven hongher ende dorst minnen ende lost te gode eewighe satheit binnen vi daghe maecte onse here hemel ende eerde ingele ende menschen ende oordineerde ende chierde alle dinc ende opden sevenden dach ruste hi van allen ses daghe sele wij werken den sevenden dach moeten wij rasten ende vieren de seste tijt van beghinne der werelt die es nu hebben wij dan wel ghewracht als wij sterven soe beghint die tijt eewigher rasten drie levene sijn inden goede mensche die twee sijn ghebrecklijc ende onvolcomen dat derde leven es volcomen dat nederste leven es lijflijc ende ghevoellijc dat wert onthouden ende ghevoedt in honghere ende in dorste met spisen ende met drancke alsoe langhe als hongher ende dorst smaec ende lost tegader blijft soe wert de lichame ghesterct ende ghevoet maer wanneer dat satheit verdrijft hongher ende dorst smaec ende lost woude hi dan noch meer nemen eer dat verteert worde hi soude de natuere bederven want hongher ende satheit die en moghen niet tegader staen met ghesonden inde lijflijcke natuere ende hieromme soe es de mensche oneedel ghebreclijc ende stervelijc na den nedersten deele sijnsselfs dat middelste leven dat in ons es dat es gheestelijc ende in elcken goeden mensce redelijc dt leven begheert const ende wijsheit devocie ende innicheit caritate ende gherechticheit ende alle dooechde ende soe wij des meer begheren soe wij meer vercrighen ende soe wijs meer hebben soe wijs altoes meer begheren ende hieromme es dit leven onvolcommen in hemzelven wat hem ghebreect altoes ende de begherte en mach niet vervult werden met engheenen dinghen die mendere sijn dan god selve es ende hieromme heeft ons god ghegheven en leven boven ons ende dat es een godlijc leven dat en es anders niet dan scouwen ende staren ende in bloter minnen cleven ane gode smaken ende ghebruken ende versmelten in minnen ende altoes vernuwen in dat selve want daer wij verhaven sijn boven redene ende boven al onse werke in bloet ghesichte daer werden wij ghewracht van den gheeste ons heeren ende daer ghedoeghen wij dat inwerken gods ende werden verclaert in godlijcker claerheit ghelijcker wijs dat de locht verclaert wert met den lichte der zonnen ende alse dat iser doergaen wert met crachte ende met hitten des viers alsoe worden wij ghetransformeert ende doerdraghen van claerheiden in claerheden in dat selve beelde der heyligher dryvuldicheyt want overmids dat ghescapenen licht der gracien gods soe werden wij ghehoocht ende verclaert te scouwene dat onghescapene licht dat god selve es ende alsoe werden wij ingedraghen ende wederbeelt overmids minne in onse eewighe beelde dat god es daer vent ons ende mint ons de vader inden sone ende de sone vint ons ende mint ons met derselver minnen inden vadere ende de vader met den sone behelsen ons in eenicheit der heilighen geest in een salich ghebruken dat eewelijc vernuwen sal sonder onderlaet in bekinnene ende in minnene overmids de eewighe gheborte des soens vanden vader ende uutvlote des heyligen gheest van hem beyden want verghinghe kinnen ende minnen in gode soe verghinghe oec de eewighe gheboert des soens ende uutvlote des heilighen gheests ende alsoe verghinghe drieheit der persone ende alsoe en ware noch god noch gheene creatuere dat altemale onmoghelijc es ende eene verwoedde sotheit te peysene want dat scoonste ende dat edelste dat god ghemaect hevet in hemel ende in eerde dat es ordene ende onderscheet in allen creatueren want al eest alsoe dat wij alle vergaderen in eene minne in een behelsen ende in een ghebruken gods nochtan behout yeghewelc sijn leven ende sinen staet in gracien ende in duechden ende yeghewelc ontfeet van gode gracie ende gaven na sine weerde ende na dat hi gode ghelijc es in doechden ende alsoe es oec yeghewelc toeghevoecht ende aneclevende ane gode men ende meer na dat hem honghert ende dorst ende gods ghelust daerna mach hi ghevoelen smaken ende ghebruken want god es eene ghemeijne spise ende eene ghemeijne goet dies yeghewelc ghesmaect na edelheit sijns levens sijnder begherten ende sijnder ghestelijcker gesonden ende ghelijckerwijs dat die sterren des hemels onderscheet hebben in claerheiden ende in hoocheiden van state ende in grootheiden van mate ende in vermoghenden werken in allen creatueren die hier beneden sijn alsoe es oec onderscheet in alle dieghene die gode minnen in claerheiden van verstane in hoocheiden van levene in grootheiden van minnen ende in crachte van uutvloeyenden werken ghi siet wel te somere in de locht alse twe stuere wende te gader stoten ende stormen die contrarie sijn daerave comt donder ende blixeme haghel ochte reghen hier beneden ende bijwilen tempeest ende plaghen ende alsoe moechdi merken in stormende woedighe minne daer des menschen gheest verheven es in eeninghen tot den gheeste ons heeren ende yeghewelc gheest den anderen met liefden gherijnt ende yeghewelc den anderen noedt ende biedt al dat hi es ende al dat hi vermach hierave werdt redene verlicht ende claer ende wilt emmer weten wat minne sy ende wat dat gherijnen sy dat inden gheeste ruert ende opwalt ende de begherte wilt bevinden ende doersmaken al dat verlichte redene bekinnen mach ende hierave comt inden gheeste storm van minnen ende groot ongheduer nochtan bekint de minnende gheest wel soe hi meer vercrijcht soe hem meer ontblijft maer storm ende woet van minnen die in hem berrende ende wallende ontsprinct die en can niet ghesaten ende dat underlinghe vernuwende gherijnen maect nuwe storme van minnen ende die storme sijn recht als donderslaghe daer dat vier der minnen ute sprinct alse ghensteren van blinckenden motale ende als de vierighe blixeme des hemels ende dese blixeme valt neder tot inde senlijcke crachte ende al dat inden mensche leeft dat wilt opweert tot in die eninghe daer dat gherijnen der minnen ontsprinct ende in dat gherijnen en moghen die crachte werken noch ghedueren maer si vallen weder in hemselven ende daer en connen sy oec niet ghedueren want daer storm ende stuerheit des gheests es daer moeten si clemmen ende wandelen ende aldus moeten si altoes gaen ende keren ende al dit tuycht ons die prophete ezechiel daer hi sprect sy ghinghen ende sy keerden weder als eene scinende blixeme want dat gelike dat hi sach van iiij dieren die ghinghen ende keerden wedere dat beteekent een gheestelijc leven met iiij wisen daer alle minne ende alle duechde in gheoefent werden die eerste wise dat es gheestelijcke stercheit sy doedt ende verwijnt alle dinc die gode contrarie sijn ende den doechden ende hieromme heeft sy eens leeus aensichte die coninc es der welder diere die andere wise in een gheestelijc leven dat es eene opene melde herte gode altoes eere te doen siele ende lijf herte ende sen ende al dat stercheyt verwint ende doedt dat offert dese wise gode ende berrent al met devotien in werdicheiden ende hieromme heeft sy eens ossen aenschijn ochte eens calfs dat de joedsche wet offerde ende al verberde ten love gods die derde wise eens gheestelijc levens dat es wise bescheedenheit die oordineert alle dinc in doene ende in latene in ghevene ende in nemene van buyten ende van binnen met wisen onderscheede vore die eewighe waerheit ende hier omme heeft dese wise eens menschen aenschijn die een redelijc dier es de vierde wise dat es rechte meyninghe ende minne te gode ende dese wise ghelijctmen den aer want de aer heeft luttel vleeschs ende veel plumen ende alsoe die gode meynt ende mint hi acht cleyne vleeschs ende bloet ende al dat verganclijc es maer hi heeft vele plumen dat sijn hemelsche oefeninghen die licht sijn ende verheffen te gode ende alse de aer vliecht boven alle voghele also vliecht meyninghe ende minne boven alle doechde tot dengheenen diemen meynt ende mint ende de aer heeft oec een scarp subtijl ghesichte daer hi mede scout in claerheit der zonnen sonder vermiden alsoe doet deghene die gode meynt ende mint hy scout in de rayen der eewigher sonnen sonder wiken want hi mint gode ende alle doechde die chieren ende leiden moghen te gode ende hieromme es hi gherecht ende vliecht op daer hi mint ende altoes weder neder daer hy hem oefent in doechden ende in goeden werken ende aldus es hi gaende ende keerende alse de blixeme des hemels want in opganghe ende in nederghange es sijn leven ende sine spise ende alsoe doet de aer in sinen hoochsten vloghe scout hi de cleyne vische inde zee die sine spise sijn daer hi by leeft ende alsoe vliecht hi op ende neder ende in beiden wert hi ghespijst ende ghevoedt ende aldus hebdi die figure van iiij dieren met iiij wisen daer god in regneert ende daer alle duechde inne gheoefent werden maer wildi u oefenen in de vierde wise met innigher devocien soe seldi ghevoelen inden gronde uwer minnender cracht dat gherijnen des heilighen gheests als eene levende fonteyne met wallenden uutvloeyenden aderen eewigher soeticheit ende ghy selt bevinden in uwe verstendighe crachte dat blickende inschinen der eewigher sonnen ons heeren jhesu cristi met godlijker waerheit ende de hemelsche vader sal uwe memorie bloeten ende ontbeelden ende sal u eyschen trecken ende noden te sijnder hogher eenicheit siet dit zijn iij hemelsche porten die god opent der minnender zielen te sinen scatte ende si opent alle haere crachte hem te ghevene al dat si es ende te ontfane al dat hi es ende dit es haer onmoghelijc want soe si meer gheeft ende meer ontfeet soe haer meer lust te gheve ende te ontfane ende si en can haerselven temale in gode niet ghegheven noch gode temale ontfaen want al dat si ontfeet jeghen dat haer ontblijft dat es cleyne ende in tghevoelen als niet ende hierave wort si verstormt ende valt in onghedure ende in oerwoede van minnen want sy en can gods ghederven noch vercrighen vergrunden noch verhoghen ghevaten noch ghelaten ende dit es tempeest ende gheestelijc plaghe daer ic hiervore af seide want die menichvoldighe storme ende beweghinge die uut minnen porren in beiden siden die sijn ontsprekelijc eenigher tongen want biwilen maect die minne des menschen ghemoede heet bywilen cout bywilen bloede bywilen stout nu blide nu droeve vreesen hopen onthopen weenen claghen singhen loven ende des ghelijcke sonder ghetal des moeten si pleghen die in woede van minnen leven nochtans es dit innichste ende dat orborlijcste leven dies de mensche pleghen mach na synre wijs maer daer des menschen wise ghebreect ende niet hogher en mach daer beghint die wise gods dat es daer de mensche met meninghen met minnen ende met onghepayder begherten ane gode cleeft ende niet vereenighen en can daer comt de gheest ons heren alse een gheweldich vier dat al verberrent ende al verteert ende verslint in hem alsoe dat de mensche sijnsselfs vergheet ende alre oefeninghen ende en ghevoelt hem anders niet dan ochte hi ware een gheest ende eene minne met gode hier swighen zinne ende alle crachte ende sijn ghekust ende ghepayt want die fonteyne der goetheit ende der rijcheit gods hevet al overvloeyt ende yeghewelc heeft meer ontfaen dan hi begheren mach dit es die eerste godlijcke wise die des menschen gheest verheft in hare de andere wise diemen den sone gods toeeyghent dat es daer hi die verstandicheit verheft boven reden boven ghemerc ende ondersceet ende dat bloete verstaen wert verclaert ende doergaen met godlycken lichte alsoe dadt staren ende scouwen moghe met eenvuldighen ghesichte in godlycken lichte godlycke claerheit die eewighe waerheit met haers selfsheit hierna volcht die derde wise die wij onsen hemelschen vader anescriven dit es daer hi ledicht de memorie van formen ende beelden ende de bloete ghedachte verheft in haren oerspronc dat hi selve es daer wert de mensche ghestadicht ende gheenicht in sijn beghin dat god es ende hem wert ghegheven cracht ende vryheit uutweert ende inweert te werkene met allen duechden ende hi ontfeet kinnesse ende onderscheet in alre oefeninghen na redenen ende hoe hi liden ende ghedoeghen sal dat inwerken gods ende die overforminghe van godlycken wisen boven redene ghelyckrewijs dat ghy tehans hooret ende boven alle godlijcke wisen sal hi verstaen met denselven insiene sonder wise dat wiseloes wesen gods dat een onwise es want men maechs niet toenen met waerden noch met werken met wisen noch met teekenen noch met ghelijcken maer het openbaert hemselven den eenvuldighen insiene der onghebeelder ghedachten ende men mach oec setten inden weghe teekene ende ghelijcken die den mensche bereiden dat rijcke gods te siene ende dit imagineert aldus alse ochte ghi saecht een gloet van viere sonder mate groot daer alle dinc verberrent waren in een ghestilt gloeyende onberuerlyc vier alsoe es ane te siene die ghestilde weselijcke minne die een ghebruken gods es ende alre heilighen boven alle wisen ende boven alle werke ende oefeninghe van duechden sy es eene ghestillede grondelose vloet van rijcheiden ende van vruden daer alle heilighen met gode in vervloeyt sijn in een wiseloes ghebruken ende dit ghebruken es wilt ende woeste alse een verdolen want daer en es wise noch wech noch pat noch zate noch mate noch inde noch beghin oft yet datmen ghewaerden ochte ghetoenen mach ende dit es onser alre eenvuldighe salicheit dat godlijcke wesen ende onse overwesen boven redene ende sonder redene selen wij dit bevenden soe moeten wij ontgheest zijn in datselve boven onse gheschapenheit in dat eewighe punct daer alle onse linien in beginnen ende inden ende inden puncte verliesen sy haren name ende al onderscheet ende sijn een met den puncte ende dat selve een dat dat punct selve es nochtan bliven si altoes toegaenden lynien in hemselven siet aldus selen wij altoes bliven dat wij sijn in onse ghescapene wesen ende nochtan met ongheestene altoes overliden in onse overwesen daerin selen wij sijn onsselven onthoocht ontsoncken ontbreidt ende ontlingt in een eewighe verlorenheit sonder wederkeer ende dit tuycht ons die prophete ezechiel daer hi spreect van den iiij dieren dat sy ghinghen ende en keerden niet weder ende alsoe eest daer die goede menschen met den heilighen boven hemselven wiseloes ghebruken ende rasten daer en es nemmeer ommesien noch wederkeer ende dit es onse sevende slot daer alle heilicheit ende zalicheit in volbracht wert hierin selen wij altoes wonende bliven eenvuldich ende ombeweechlijc boven onze ghescapenheit nochtan moeten wij alle onse slote besitten ende chieren oordelijc met doechden ende uutkeeren ende inkeeren met heiligher oefeninghen met dien iiij wisen die vore ghenoemt zijn ende hierin es menichfuldich onderscheet want yeghewelc pleecht sijns gods sijnsselfs ende sijnder duechde na dat hi van gode ghegavet ende verlicht es ende na mate sire minnen ende sire wijsheit ende aldus heeft yeghewelc hongher ende dorst in hemselven smaec ende lost te gode ende toe allen duechden min ende meer na dat hi heilich ende salich es ende na sine verdiente ende sine werde maer die overweselijcke zalicheit die god selve es daer wij boven ons selven inder ontvlotenheit een mede sijn die es ons allen ghemeyne overvloeyende sonder mate ende ombegripelijc al onsen crachten ende die bekint ende mint ende ghesmaect yeghelijc in hemselven men ende meer met ondersceede na dat hi heilich ende salich es ende dit es de oordinantie inde inghele ende inde heilighen in hemel ende in eerde die god versien heeft ende gheoordent inder eewicheit ende die eewelijc bliven ende dieren sal roept dan alle met openre herten o gheweldich slont al sonder mont voere ons in dinen afgront ende make ons dine minne cont al waren wij tot der doot ghewont beveet ons minne wy sijn ghesont ende hieromme prueft ende merct uselven ochte ghi dese vij slote in u ghevoelt ende ochte ghi gheciert ende ghecleet sijt van binnen met den doechden die daertoe behoren want ic vreese datmen ghemeenlijc in religien ende in cloestere meer soect ende begheert den lichame te chierne ende te cleeden van buten dan die ziele van binnen ende hieromme seggic u en sijt niet curioes maer sijt onachtsam van uwen abite dat ghi anedraecht eest out eest nuwe hoe grof hoe versmaet dat si dat laet u ghenoeghen alsoe alsment u gheeft es uwe lichame ghedect jeghen dat coude ende bescermt jeghen hitte dat es ghenoech wildi uwe regule leven ende gode behouden en murmurreert niet want inden beghinne alle die heilighen die relegien ende ordenen stichten die vercoren dat groofste ende dat onweerdste laken datmen inde provincie vandt daer si in woenden ende altoes sonder varwe nu heeft de duvele ende de hoverdeghe mensche nuwe vonde vonden dat swaert abijt es bruun ghemingt worden blau groene ende root te gadere gheminct wit en can men niet gheveisen dat moet alsoe bliven maer hoe dat de varwe es men neemt gherne de beste wolle die men vercrighen mach in wat state dat si ende alse dat laken bereet es soe en weetment hoe sceppen noch maken dat der werelt ende den duvel behaghen moghe selcke makent soe wijt ende soe groot datmenre ij ochte iij cledere ave maken mochte selke makent soe inghe ochte aen haer vel ghenayt ware de onderrocke tot den knie cort ende opden buc ghecnoopt al een sot selcke makent soe lanc datment hoghe opscorsen moet ende selke makent dat achter hem sloit in de modere prueft ende merct aldus en waest niet geordent int begin ende hieromme es wolle ende varwe ende maecsele der cleedere irregheleer dat es onhebbelijc der ordenen god gheve hem sine wijsheit diet maken doen ende alsoe draghen tote deser dorheit die nu in cloestere regneert daer volcht noch na andere cierheit dat sijn gordele met silvere beslaghen ende sunderlinge clatermeerse ende chierheit die men daer aenhanct dat de joncfrouwe de nonne al clinckende ga alse eene hinne met bellen die moneke rijden ghewapent ende met langhen swerden als ridderen maer jeghen den duvel ende jeghen de werelt ende jeghen hare quade onreyne ghenuechte ende ghelost sijn sy onghewapent ende daeromme werdense dicwile verwonnen selcke joncwrouwen ochte nonnen die utegaen gheciert begheren meer te behaghene der werelt dan gode ende hieromme es hare uutganc verghiffenisse ende eewich venijn dat den duvel wel behaecht dat si met hem eweleec drinken selen inde onreyne camere der hellen nu merct die joncfrouwen die in oordenen sijn sy moeten haer cameren gheciert hebben met coetsen met sittecleren met saergen ende met cussenen alse ochte sy inde werelt waren ende hierin moechdi merken dat leven dat de heilighe stichten inden beghinne van ordenen dat destrueren deghene die nu sijn ende al selc quaet exempel vinden die kindere die nu in cloestere comen ende aldus tegheet ordene ende heilich leven van daghe te daghe in lanc so meer ende hieromme hebbic u ghescreven hoe ghi eenen dach leven sult ende alsoe leeft al uwe daghe ende merct u selven alle daghe buten ende binnen ocht ghi uwen dachloen verdient want ghi en cont de wijsheit gods niet ghehoenen noch bedrieghen ende die gherechticheit gods sal u terechte oordelen in dien poente dat ghi in dat inde uws leven vonden wert ende hieromme soe radic u merct u nauwe ende hoedt u wel die tijt es cort die doot es snel alst comt ane die stont dat uwe ziele lijdt den mont dan suldi loen na werc ontfaen dat wederkeeren es ghedaen altoes des avens als ghi vore u bedde comt eest dat ghijs stade hebt soe seldi overlesen iij boecskene ende die seldi altoes met u draghen dat erste boecsken es out lelic ende onreyne met swarten atramente ghescreven dat ander boecsken es wit ende gracioes met roden bloede ghescreven dat derde es blau ende groene ende al beschreven met finen goude ten eersten male suldi overlesen uwe oude boec dat es uwe oude leven dat sondich ende ghebreclijc es in u ende in alle menschen ende hieromme keert in uselven ende opent dat boec uwer conziencien dat open ende ghetoent sal sijn ten oordeele gods gode ende alle der werelt ende hieromme merket ende prueft ende oordeelt nu u zelven opdat ghi dan niet veroordeelt en wert uwe conziencie suldi aensien ende examineren hoe ghi gheleeft hebt ende hoe ghi u versuemt hebt in woorden in werken in begherten in ghepeisen ende in ghedanken in onordenen in onrechten vreesen ende in onrechter hopen in onrechten lieve in onrechten leede in onghestadicheit ende in onghestorvenheit uwsselfs in tweevuldicheit ende in gheveystheit in doene in latene onordelijc in volghene den sennen uutwert ende in consente der senlijcheit van binnen in gheloste ende in gherieve ende in alle den dinghen die onredelijc gheoefent sijn ende onghelijc der karitaten jeghen die ghebode jeghen die rade ochte jeghen den liefsten wille gods deser dinghe ende deser ghelijcke sijn soe vele ende soe menichvuldich dadt niemen bekinnen en mach dan god alleene ende si bevlecken ende onlixenen ende ontreynen dat aenschijn der zielen want sy sijn met atramente ghescreven dat es met loste vleeschs ende bloets ende met verkeerder eertscher neyghinghen ende hierin suldi uselven meshaghen ende nedervallen in uwe aenschijn met den publicaen vore uwen hemelschen vadere ende vore sine eewighe ontfermherticheit ende spreeken met den prophete heere ic hebbe ghesondicht ontfermt mijns arms sondichs menschen gheeft my in mijn herte water der tranen ende ghewarichs rouwen daer ic dat aenschijn mijnder zielen in dwaen moghen van mijnen zonden eer ic my oprechte vore uwe oghen heere gheeft my uwe gracie ende uwe ghenade daer ic my aenschijn mede cieren ende varwen moghe alsoe dat ic u behaghe heere gheeft my goetwillicheit ende eernst dat ic my zonder onderlaet mach vernuwen in uwen dienste ende in uwen love wildi dit vercrighen blijft ligghende opder eerden slaet voer u borst cridt roept ende weent ende en heft uwe ogen niet op maer versmaedt ende oetmoedicht uselven ende vernieut ende vermaent hem sijnder ontfermherticheit ende en laedt niet ave vore diesmael dat hi u antwert ende spreect rechten vrede ende ghewarighe bliscap in uwe herte dan sal hi u avenemen anxt ende vreese twifel ende vaer ende al dat hem in u meshaecht ende hi sal u gheven ghelove hope ende getrouwen in hem van allen dinghen dies u noot es in tijt ende in eewicheit ende dan seldi begheren hem te lovene ende ghetrouwe te sine tot in uwe doot ende hiermede seldi nederlegghen dat oude boec ende ghi selt u oprechten op uwe knien met dancke ende met love ende ghi sult reyken ute uwer memorien dat witte boec met roeden letteren ghescreven dat es dat onnosel leven ons heren jhesu cristi sine ziele es onnosel ende volheit alre ghenaden vierich root van berrender minnen sijn lichame glorioes blickende wit claerre dan die zonne al doerslaghen met geeselen ende overgoten met preciosen bloede dat sijn die rode letteren die ons teekene ende brieve sijn gherechter minnen maer die vijf grote wonden dat sijn hootletteren daer de capittele in dit boec beghinnen die letteren die inden weerden lichame ghescreven sijn die suldi met groter compassien lesen maer die minne die in sijnder zielen leeft diere suldi met innigher devotien ghedincken scuwt ende vliet de valsche werelt want hi heeft sine arme ondaen ende wilt u behelsen ende ontfaen maect uwe woninghe in de gate sire wonden als die duve doet in die gate der steenroken legt uwen mont ane sine openen side ende riect ende smaect die hemelsche soeticheit die ute sijnder herten vloeyt siet ane uwen kimpe ende uwen gygant hoe hi vore u ghestreden heeft al totder doot ende heeft uwe viande verwonnen ende de doot uwer sonden ghedoot met sijnder doot ende heeft uwe scout betaelt ende heeft u sijns vaders erve ghecocht ende vercreghen met sinen bloede ende hi es vore opghevaren ende heeft u die porten gheopent ende die stat bereet eewegher glorien hierinne suldi met rechte verbliden ende draghen de minne ende die passie uws liefs heren in uwe herte alsoe dat hi leve in u ende ghi in hem ende dan sal u al de werelt sijn een cruce ende een verdriet maer ghi sult begheren te stervene ende uwen lieve na te volghene in sijn rijcke ende hiermede es dat witte boeck overlesen staet dan op al rechte ende heft op uwe oghen inden hemel opent gode uwe ghedachte ende siet ane dat derde boec dat blau ende groene es met finen goude bescreven daer mede versteetmen een eewich hemels leven want dat hemelsche leven es claer hemelvarwich ghelijc den jacincte ende die claerheit es drivuldich ende in die claerheit es vertoent ene groene varwe daer die claerheit mede gheciert es in menechfuldeger wijs die eerste hemelsche claerheit die es senlijc daermede heeft god vervult ende verlicht den oversten hemel ghelijckerwijs dat alle die werelt vervult ende verlicht es met claerheit der sonnen in dien hemel selen wij met cristo ende met den inghelen ende met den heilighen leven ende regneren eewelyc met live ende met sielen ende yeghewelc lichame clare na die edelheit sijnder verdienten ende die menst claer es es sevenvoudich claere dan de sonne ondoechlijc ende snelre dan dat ghepeins lichtre dan de locht ende subtilre dan dat sonnenschijn in die claerheit des hemels ende in die claerheit der glorioser lichamen vertoent hare die groene varwe die ghelijc es den stene diemen jaspis noemt die groenheit sele wij sien met onsen lijflijcken oghen ende dat sijn alle die uutwendighe goede werke die ghedaen sijn oft ghedaen selen werden tot den inde der werelt in welcker wijs dat si in stervene in levene in martilien in oetmoedicheiden in reynicheiden in meldicheiden in karitaten in vastene in wakene in bedene in lesene in singhene in menichfuldigher penitencien ende in allen doechdelijcken werken sonder ghetal siet dit es die graciose groene varwe die chieren sal die gloriose lichamen men ende meer yeghelijcken na sinen arbeit na verdiente ende na werde die andere claerheit des eewighen levens die es gheestelijc ende si vervult ende verlicht inden hemel alle verstendighe oeghen met wetene ende met wijsheiden te bekinnene alle inwindighe duechde ende in dese claerheit vertoent haere een groene varwe ghelijc eenen steene die heet smaragdus dat is eene groene miraude die boven alle dinc diemen ghedincken mach scone ende groene ende gracioes es den verstendighen oghen ende hiermede versteetmen cierheit ende vrocht ende al ondersceet der doechde ende dit es de scoenste ende de gracioeste varwe des hemelrijcs ende soemen de doechde met den vrochten nauwer merct ende diepere doergraeft soe si gracioser ende scoonder syn te aensiene ende hiermede ghelijcken si der edelder gemmen die smaragdus heedt soe mense meer sculpert ende graeft soe si meer verblijdt die oghen ende aldus es yeghewelc heilighe ghelijc der mirauden claer ende groene scone ende gratioes ende glorioes men ende meer na sine edelheit ende na sine verdiente ende hieromme heeft god den heilighen vertoent die glorie des hemelrijcs in de groene varwe der edelder mirauden de derde hemelsche claerheit die es godlijc ende anders niet dan eewighe wijsheit ende claerheit die god selve es dese claerheit beveet ende overgheet alle claerheit die ghescapen es ende jeghen de clare wijsheit gods soe es al creatuerlijc bekinnen in hemel ende in eerde menre dan eender keersen licht in claerheit der zonnen in midden den somere ende hieromme moeten alle verstannessen wiken der ombegripelijcker claerheit ende waerheit die god es ende in die godlijcke claerheit vertoent hare ene groene varwe diemen niet ghelijcken en mach want si es soe gracioes ende glorioes dat alle ghesichten daer in verstaren ende verblenden ende al hare ghemerc verliesen ende aldus es uwe derde boec een hemels leven met drivuldigher claerheit ende groenheit die eerste senlijc die andere gheestelijc die derde godlijc ende dit boec es al bescreven met finen goude want yeghewelc minlijc inkeer te gode dat es een veers met goude ghescreven ghewarich bekinnesse gods onsselfs ende der duechde dat es de claerheit van onsen boeke menichfuldighe wisen onderscheet ende oefeninghe der duechde dat es de groene varwe van onsen boeke maer innich begheren minlijc aencleven godlijc vereenighen dat sijn eewige veerse met goude bescreven in onsen hemelschen boeke ende hieromme in revelacien ghelijct onse here dit hemelsche leven den saphiere ochte den reghenboghe want dese ij sijn van vele varwen de saphier es gheel ende root purpur groene met goutpulvere ghemingt ende alsoe es de reghenboghe menichfuldich van varwen ghelijckerwijs dat de heilighen sijn menichfuldich in wisen ende in ondersceede van doechden ende al met goutpulvere gheminght dat es met minnen dorgaen ende in gode gheenicht ende yeghewelc die mint steet vore die jeghenwoordicheit gods met sinen boeke claer ende groene gracioes ende glorioes ende hieromme verheft uwe ghemoede boven alle hemele ende leest de boeke si sijn alle vol glorien inden sennen van buten overmids hare grote werke inden gheeste van binnen overmids menichfuldighe wisen ende oefeninghe van doechden ende boven al in gode verhaven in een ghebruken van minnen sidi dan in cristo uwsselfs ghestorven ende alre dinc ende met hem opverstaen in een nuwe eewich leven soe suect ende smaect die dinghe die boven sijn ende die eewich sijn oversiet uwe vij slote ende merct uwe drie boeke al en moechdi dit derde boec niet overlesen noch doersien want die glorie es sonder mate ende alsoe grondeloes datmense niet doersien en mach ende aldus ghelijct si den smaragdus dien men oec niet doersien en mach drinct ende smaect ende wert droncken ende neycht u over in u boec ende rust ende slaept in eewighen vrede ende alse ghi dan ontsprinct soe sal u vore comen dat ghi mint ende dat in u herte leeft ende dat ghi meest te oefenen pleecht sijt inden dienste gods ghestade ende altoes bidt om sine ghenade hebt berrende olie in uwe vate waect ende beedt in goeder mate uwe brudegom comt in corten stonden siet dat ghi met den wisen maechden wert vonden dat u god ontfa met sinen ghesinde daer es de bliscap sonder inde dat wij dit alle moeten bevinden dat verleene ons god sonder meswinden