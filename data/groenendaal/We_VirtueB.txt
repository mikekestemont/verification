van verduldicheden c v want uut ghelatenheden van willen comt verduldicheit ende want wi van verduldicheden yet scriven willen soe ist behoirlijc dat wi weten ten iersten wat verduldichcit si verduldicheit is een doecht die die stuerheit alre persecucien ende versmaetheden al ghelijc draghen can want verduldicheit is een were des vreden want het is onmoghelijc dat yeman mocht vrede hebben sonder verduldicheit want verduldicheit is medecijn van alre qualen ende al ist sake dat die lichaem wert ghepijnt in menigher manieren die gheest blijft ghesaedt die verduldich is alse ons here sprect in uwer verduldicheit of ghedoechsamheden soe selt ghi uwe sielen besitten die verduldicheit des menschen zachtet oec seere die pine ende die quetsure des lichamen want soe die menschen onverduldiger is ende onghesater in die siele soe die mensche inden lichame meer gepijnt wert want het is een gemeen woert die droevet hi verzwijnt die dan ghewaerliken verduldich ware hi soude in die meeste persecucie ende versmaetheit meeste bliscappe ende smaec hebben want om gode ter ewigher eren tc liden dat smaect wel ende wi en souden niet alleen verduldeliken liden mer blideliken wouden wi aensien wat die heylighen gheleden hebben want inder meester persen ende tormenten soe waren si alre blijste alse sinte andries seit die gruete sijn cruce doen hijt sach metter groter bliscap ende sprac ic groete u cruce dat ic langhe begheert hebbe ende alsoe vele salic minen coninc meer glorioes sijn als ic in tormenten ende in pinen volstandeliker ghedoghe ende als sinte vincencius die sprac ic sal meer moghen liden dan ghi my selt moghen lidens aendoen ende soe ghy u meer op my erret soe ghi my meer ghenadigher sijt want waren wy ghewarighe verduldich men mochte ons niet meer goets doen dan datmen ons persequeerde ende versmade ende soemen ons meer persequerde ende versmade soc men ons goedertierenre ware want wi en liden nemmermeer soe cleynen dinc om die ere gods ten is ons orbaerliker dan datmen ons gave alle die werelt ende alden hemel want hoe cleyne dattet is dat wi liden om die ere gods daer en sal hi ons niet min om gheven dan hem selven willen wi dan aensien die heylighen wat si gheleden hebben willichlike om gode ende nochtan dat si menscen waren als wi sijn ende dat wi dic hulpe hebben die si hadden want god is alsoe bereet ende alsoe machtich ons te helpen als hi hem was soe moghen wi ons wel scamen dat wi niet alleen gheliden en connen mer niet liden en willen ende als wi dan niet alleen aen en sien dat liden der heylighen mer dat liden dat die here der heren coninc der coninghen gheleden heeft om onsen wille die den scandeliesten doot ende die meeste martelie leet die ye mensche geleet daer hi gehanghen was tusschen twee dieven daer hi een dropel bloets niet en behielt in sinen pretiosen lichame noch een lit niet gheheel en behielt an sinen gloriosen lichaem het en was gescoert ende doerboert ende wi dan aensien willen wie hi is en dat hijt van pure minnen gheleden heeft om die misdaet die si hem misdaen hadden diet hem aendeden ende die hi van niete tot alsoe groter glorin ghescapen hadde ende dat hi soe minnentlike gekeert was met trouwen tot hem die hem die doot aendeden sine arme op gheloken hem te helsene sijn hoofd neychde hem te cussene sijn herte oploec hem daer in te wonen ende wonderlike menich teyken van minnen dat hi hem bewijst heeft dat ic qualic soude moghen vertrecken ende want van desen manieren een deel gescreven is int ierste capittel vander oetmoedicheit soe laet ict nu metten minsten want ic dachte dattet yemanne verdrieten mochte mer om dattet is die meeste hulpe die wi hebben moghen tot verduldicheden in te aensiene dat wonder dat god onse here in menscheliker naturen geleden heeft daer om heb ics hier vermaent ende my verwondert al te sere hoe ons enich dinc verdrieten mach te liden hoe groet dattet is ja al waert die ewighe helle om sinen wille als wi aensien dat hi om onsen wille geleden heeft ende om die misdaet die wy hem misdaen hebben die alleen is ende sonder hem en es niet ende hi dan niet allene en is onse exempelaer der gedoechsamheit mer hi wil oec sijn onse crone des verwinnens want hi en wille niet dat wi te vergheefs liden ende niet alleen en wil hi onse loen van onsen liden sijn mer hi wil ons gheven alle die vrucht van sinen liden ende veel te coenre moghen wi sijn vander vrucht sijns lidens dan of wijt selve gheleden hadden want sonder die vrucht sijns lidens en mocht ons gheen liden vruchtbaer sijn ende want christus onse wonderlike ghetrouwe vrient dien engheen ontrouwe verweghen en mach sijns selfs te gronde vertegen heeft ende en heeft niet alleen verduldelic gheleden mer oec blidelic om die ere sijns vaders ende om onse ewighe salicheit laet ons dan oec verduldelike nemen ende gedoechsamlic om sijnre ewigher eren wille allent dat ons toecomt tsi van hem of tsi vanden menschen of tsi vanden viant vander hellen want willen wi verduldich sijn ghewaerlic soe en sal ons gheen dinc moghen ontsaten noch verlies van den ertschen goede noch van vrienden noch van maghen noch van siecte noch scande noch doot noch leven noch vaghevier noch duvel noch helle want wi ons ghelaten hebben in gherechter caritaten onder den liefsten wille gods want die dan niet berispt en wert van dootsonden ende hem overghegeven heeft in die hant gods dien ist al licht al dat god met hem doen wille in deser tijt ende in ewicheit met deser doecht der verduldicheit wert oec die mensche gheciert ende ghewapent jeghen gramscap ende haestighen toern ende onghedolt in liden dat die mensce dicwijl ontfaet van binnen ende van buten ende ene bereetscap maect tot menigherhande becoringhen want ghewarighe godlike oefeninghe en salmen nemmermeer aen dien mensche ghesien daer men niet en vint een overghegeven gemoede alle dinc te liden hoe zwaer dattet si dat op hem vallen mach te volbringhen eer hi der vermaningen gods daer om ontbleve hi en volbrocht se al metten werken daermen den lieven wille gods mede bekent alsoe verre alst sine menschelike cracht gheleisten mach soe wat mensche die in ongemake onverduldich wert gevonden dat onghemac en maect niet die quaetheit in hem mer het openbaert die quaetheit der onverduldicheit aen hem alsoe sinte gregorius seit dat tribulacic ende persecucie tonen wat in ons verborgen was ende hem is gesciet als enen coperen pennine die wile dat hi inden viere niet en is soe scijnt hi wit silveren mer als hi comt int vier soe openbaert hi dat hi coperen is ende dat vier en maecten niet coperen mer het bewijst dat hi coperen was onder den scijn des silvers jesus christus onse lieve here heeft ons menschen verlost opdat wi in hem ende overmits hem souden godlic werden dan werden wi godlic als wi overmits die gracie gods die ongheordende geneichtheit der sonden verwinnen ende smaken die dinghen die gods sijn dat is also gode smaken gherechticheit ontfermherticheit goedertierenheit goetheit ende alle duechde dat ons oec overmits die verdiente ons heren jhesus christus smaken soude gherechticheit ontfermherticheit ende alle duechde ende alsoe verre als ons alle doechde meer ende meer smaken alsoe vele meer ende meer sijn wi gode ghelijc ende godliker ende also christus godlike nature woende in onse menscelike nature dat sine godlike moghentheit cume yemen verstont mer men sach hem wanderen als een arm mensce alsoe sellen wi in onser menscheliker naturen wanderen dat overmits die inwoninghe ons heren jesu christi onse menschelike crancheit nieman an ons en sal bekennen ende dat onse leven te male godlike werde ende datmen an ons niet en bekenne dan dat gode toebehoirt ende daer an en leghet niet allene dat wi van soeten woerden sijn of geestelic gelaet hebben ende dat wi groten schijn hebben van heylicheden ende dat onse name verre ende wide ghedraghen werde ende dat wi grotelic ghemint werden van gods vrienden ende dat wi van gode verweent ende groet ghevoelen hebben ende dat ons dunct dat god alle creaturen vergheten heeft sonder ons alleen ende ons dunct wat wi van gode begheren dat ons dat stapans gescien sal dit en is niet lieve vriende dat god van ons eyscht mer gods meninghe is dat wi vrilie ende onbewoghen sellen ghevonden worden van lieve ende van leede dat is alsmen tot ons ende after rugghe van ons sprect dat wi sijn valsce onghewarighe menscen ende soe watmen van ons spreken mach daer wi ons goede name mede beroeft moghen werden ende oee niet alleen dat men ons qualicken toesprect mer datmen ons quaet doet ende oec datmen ons ontrect onse lijflike noetorfte die wy niet onberen en moghen ende oec niet alleen aen die noetorften verganckeliker dinghen mer datmen ons scade doet aen onsen live dat wi siec werden of soe wat pinen dattet is die ons tot lijfliken arbeide comen mach ende oec als wi in onsen werken doen dat beste dat wi ghedoen connen ende dat ons dan die menschen dat verkeeren tot alle den archsten dat si ghedencken connen ende dat wi dat niet alleen en liden van den luden mer oec oft wi van gode leden alsoe dat ons god al af trekt sine jeghenwoirdicheit ende sinen godliken troest ende hi doet met ons recht alsof een mure stonde gemaect tusschen hem ende ons ende als wi aen hem in onsen arbeide ende in onsen pinen hulpe ende troest soeken dat hi dan doet met ons recht als of hi sijn oghen ghesloten hadde voir ons ende hi dan gelaet als of hi ons noch sien noch horen wille ende hi ons laet staen vechten in onser noot als christus van sinen vader ghelaten was in sijnre martelien siet al hier souden wi ons in sijnre godliker naturen alsoe verborghen dat wi ongheneyghet stonden in onsen ontroest ons met gheenre creaturen te helpene dan alleen met dien woerde dat christus sprac vader dinen wille worde aen my volbrocht want dat was den vader dat genoechlijeste woert dat ye gesproken was ende gheen woert en heeft god liever van ons dan dat ende gheen woert en is ghenoecheliker ende lusteliker dan dat want die dat ghespreken kan inder waerheit hi en mach nemmermeer onvrede hebben noch oec bedruct sijn ende hi sal inder meester ghelatenheit meest smaecs ende vrede vinden want god is een gront der ghelatenheit ende in elken overghevene dat hi hem gheheeliken overgheeft soe ghevoelt hi den gront der ghelatenheit die onwandelbaer is god si gheloeft dander afghesceidenheyt c vi soe wie een afghesceiden leven hebben wil hi moet wonen in die stat van jherusalem die een stat des vreden is ende dat hi sy sonder berespen van dootsonden ende moet vri sijn van alle ongheordender gheneychtheit der creaturen ende van lieve ende van lede ende sijn ghemoede ongehinderlic op richten te gode ende eenpaerlijc des waer te nemen ende gods rueren ende gherinen ghenoech sijn ende moet stadelic tot gode gheneycht sijn want afgesceiden leven en is niet allene van buten mer van binnen ende alsoe die onvolmaecte mensche moet die dinghen van buten vlien sal hi hem tot gode gheheelic keeren ende dat met groter pinen ende met arbeide want die dingen die wi met minnen besitten die vermanen haers selfs willen wi of en willen wy alsoe en der die volmaecte mensce die uutwendighe dinghen van buten niet vlien want hi der ghene met ongheoerdender lieften en besit ende sijn inkeer is hem alsoe bereet te gode overmits minne ende eenpaerlike oeeninghe ende gods waer nemen dat hi hem gheen cracht en der doen inden toekeer tot gode al vint hi hem sulke stonde gekeert tot onnutten dinghen want het is ommogelic dat wi altoes op souden sijn gherecht tot gode waert alsoe langhe als wi sijn inder tijt mer alsoe schiere als die volmaecte mensche ghewaer wert dat hi is ghekeert tot onnutten dinghen soe keert hi hem haestelike daera met eenre groter onweerden op hem selven dat hi soe onghestadich is ende want hi sonder gheneychtheit op die dingen sach soe mach hi hem sonder cracht daer a keeren want sijn inkeer is hem alsoe ghereet als sijn uutkeer ende ghereder want hi is meer gheneicht inwert dan uutwaert ende oec selt ghi weten dat die een mensche veel bereyder is tot ghestadicheden dan die ander ende daer om al heeft hi min stridens jeghen ongestadicheden daerom en is hy die heylichste niet mer die meeste minne hevet ende gods best waer nemt ende dien waer nemenne ghenoech is dat is die beste ende dicwile ist ghesciet dat die ghene veel naersteliker waren ende tot veel volmaecter leven quamen die scalc waren van naturen ende onbequamer dan die ghene die zaechter van naturen waren want overmits die ernst die si hebben tot gode ende bernende minne soe weghen si haer onghestadicheit alsoc sere ende met groter onweerden keerense op hem selven dat si hem selven cume gheliden en connen want een clein ghebrec weghense alsoe sere dat cume een ander goet mensche soude een dootsonde soe sere weghen ende want sy soe sere dat weghen soe hebben si te meeren ernst hem daer jeghen te hoeden ende dat is hem een groet hulpe te ghestadicheden ende dat weghen si meer om die ere gods dan om hem selven want ten is ghene soe clene dinc dat gode mishaghen mochte in hem si en weghent meer dan hoe groet verlies dat si hebben mochten ende soe si meer ende meer minne oefenen soe si meer ende meer hebbelicheden in hem maken ende gheneychtheit hebben tot dien si minnen ende soe si meer gheneychtheden hebben ten ghenen dien si minnen soe si ghestadigher bliven te oefenen die si minnen o heylighe siele wes dan alleen op dat ghi hem alleen moghet sijn dien ghi voer al vercoren hebt vlie gheveinsde toninghe vlie van dinen vrienden vlie van onnutter gheselschap ende alle scadelike menichoudicheit vergheet dijns vole ende dijns vader huys ende die coninc sal dine scoenheit begheren vlie niet metten lichaem mer metter herten ende met intencien met devocien ende metten geeste want god is een gheest ende daerom en begheert hi niet alleen eenheit des lichaems mer des herten nochtan ist sulke stont orberlic dat wi ons alleen houden van buten want christus die onse exempel is die vloech al sule stond alleen beden niet dat hijs te doen hadde mer dat hi ons leren woude dat wi oec alsoe doen souden ende alsoe als goet geselschap sulc stont helpt den onvolmaecten mensche alsoe let quaet gheselscap den volmaecten mensche mer altoes is ons noot dat wi alleen sijn van herten ende van gheeste die is alleen die niet en denct die dinghen die weerlic sijn ende niet en is lichtverdich gheneycht tot dinghen die nu jeghenwoirdich sijn ende die versmaet dat vele menschen begheren ende diet verdriet dat vele menschen met vele onnutter bliscappen besitten ende die scuwet sceldinghe ende die niet ghevoelt datmen hem scade of scande doet ende die verghet datmen hem misdaen heeft anders en si ghi niet alleen al waer ghi metten lichaem alleen mer haddi alle dat hier gheseit is al waer ghi onder dusent menschen ghi waert alleen ende is dat sake dat ghi begheert tot enicheden van herten ende van ghedachten te comene soe hoede u herde nauwe dat ghy niet curioes en sijt te ondersoeken wanderinghe der menschen noch dat ghy niet lichtelic en ordelt al dunct u dat ghi ghebrec vint in uwen evenkersten mer meer pijnt u hem te onsculdighen ende en condi dat werk niet onsculdighen onsculdicht die meninghe ende en condi dat niet ghedoen peinst dat hijt onwetende ghedaen heeft of waent dat hi bedroghen was of dattet te ghescien was of alsoe ghescien soude of dat hi bedroghen was ende ist dat ghijt in gheenre wijs dissimuleren oft onsculdighen en cont peinst in u selven dat hi zwaerliken becoert was ende peinst dat ghi veel zwaerliker sout licht hebben misdaen haddi alsoe becoert gheweest als hi was ende ghi sult gode danken dat ghi niet alsoe becoert en wert ende sult voir hem bidden met groten ernste ende met hem hebben een mede doghen ende boven al soe hoet u onweerdicheit te hebben op uwen evenkersten want dat is een groet hinder tot afghesceydenheden want si maect veel suspicien die een sake is der onghestadicheit mer hebt een goedertieren oghe met compassien aen te sien die ghebreke uwe evenkerstens ende alle dinc ten besten te keeren ende een scale oghe op u selven u te gronde te versmaden ende een clein dinc sere te weghen ende dat ghi u sere pijnt dat ghi gheen dinc ongheordelic en mint soe sel ghi u van dien dinghen moghen keeren als ghi wilt een woert wart ghevraghet enen goeden man dat sulke luden trecten hem sere van den luden ende waren gherne alleen ende daer laghe an haren vrede dat si waren inder kerken of alleen ende vraghede of dat haer beste ware doen sprac hi neent nu merct waer om soe wie recht is inder waerheit die is in allen steden ende bi allen luden oec recht ende soe wie onrecht is die is in allen steden ende bi allen luden onrecht wie is dan recht dan die gode inder waerheit heeft die heeft hem in allen steden ende inder straten ende bi allen luden soe wel ende soe rechte als inder kerken of inder cameren of inder clusen als onse here sprac den wive toe opten bornput dat die ure soude comen ende si is nu datmen noch inden tempel noch opten berch en soude aenbeden den vader ende die ghewarighe aenbeders aenbeden inden geeste ende inder waerheit wat is aenbeden in den gheeste ende inder waerheit dan aen gode eleven met minnen die dan gode ghewaerlic mint hi aenbeedt gode inden gheeste ende inder waerheit want men mach niet ghewaerlike minnen desmen niet en kent die dan gode waerlike mint hine hevet gode niet te soeken in gheen stat noch vanden luden mer hi vinten in hem selven want hi ons naerre is dan wi ons selven sijn want hi is onse onthout ende wesen ons wesens ist dan dat hi gode te rechte heet ende gode alleen heet ende hem selven ende alle dinc om gode heet dien mensche en mach nieman hinderen waer om sich dien mensche die hem dus hevet te rechte ende te gode alleen meent ende mint dien werden alle dinc godlie want hi vint in allen dinghen god ende die mensche heeft god in allen sinen werken ende in allen steden ende alle des menschen goede werken weret god want die dat were saket des is dat werc eyghentliker ende wercliker ende die werket dat were principaliker meynen wi dan gode ende minnen alleen puerliken in onsen werken inder waerheit soe moet hi allene onse werke werken principalic want het is onmoghelic dat yeman gode puerlic soude moghen meynen ende minnen sonder gode want die mensche en mach van naturen boven hem selven niet comen in bloter naturen ende gode puerliken minnen dat onhoecht dat werc der naturen want natuer en mach haers selfs niet verlochenen mit haer selven ende want hi gode mint ende meent puerliken in allen sinen werken daer om en mach hem nieman hinderen noch die menichfoldicheit der menschen noch der steden ende want hi gode soect ende smaect in allen dinghen daer om en mach hem nieman hinderen ende hier wert den menschen alle menichfoudicheit gheenicht ende alsoe als gheen menichfoudicheit gode storen en mach alsoe en mach desen mensche bina gheen menichfout storen daer hi is een inden enen want het is boven werc der crachten daer gheen stoernisse comen en mach want het is in gode daer alle menichfoudicheit yegenwoirdich is ende enich ende onvermenichfoudicht is die mensche sal gode meynen ende minnen in allen dinghen ende alsoe sijn ghemoede wennen dat hi alle tijt gode hebben jeghenwoirdich in sinen ghemoede ende in sine meninghe ende inder minnen merc hoe du gode haddes doe du waers inder kerken of inder cellen den selven ghemoede dat behout ende draechtet in di onder die menichte ende onder die onruste ende in die ongelijcheit want alsoe ghi u wilt hebben inder kerken in uwen ghebede also hebt u buten uwen ghebede want die dinghen die ghy oefent met lieften buten uwen ghebede die sullen u voir commen in uwen ghebede weder ghi wilt of en wilt ende alsmen van ghelijcheden der werken spreken sal soe en meintmen niet datmen alle werc ghelijc achten sal of alle stede of alle lude want dat ware herde onrecht want het is een beter werc beden dan spinnen ende een edelre stat die kerke dan die strate mer du selte inden werken ende steden een ghelijc ghemoede draghen ende een ghelijc trouwe minne ende ernst te gode waert ghi dan alsoe ghelijc in allen steden ende minde ende meinde gode in allen dinghen soe en mochte u nieman hinderen der yeghenwoirdicheit gods inder waerheit wien dat god aldus jegenwoirdich niet en is mer die god van buten menen ende soeken moet wanneer hi in ongheliken gheselscap is het si in werken of in steden soe en heeft hi niet gode in sinen moede ende dan is hi lichte ghehindert want hi en heeft gode niet yeghenwoirdich want hy gode alleen niet en soect noch en meynet in allen dinghen mer hem selven onordelic meint ende mint inden dinghen daer om en sijn hem niet alleen hinder quaet gheselscap mer oec somtijt die goede ende niet alleen die strate mer oec die kerke want die hindernisse is in hem want al dat hi onordelic mint dat hindert hem ende hem en is god noch niet gheworden in allen dinghen dat is dat hi gode in allen dinghen noch niet puerlic en mint noch en meint want name hi gode alsoe soe ware hem in allen steden in allen tiden ende bi allen luden sere recht ende wale want soe hadde hi gode ende dien en mochte hem nieman nemen noch sijns weres en mochte hen nieman binderen nu meret waer in leghet dit ghewarighe hebben gods ende datmen ghewarilike gode hebbe dit ghewarighe hebben gods leghet aen den gemoede ende aen enen innighen verstandighen toekeer ende meyninge gods die mensche en sal hem niet laten ghenoeghen met enighen ghedenken gods want wanneer dat hem dat ghedenken ongaet soe ongaet hem god daer om salmen hebben enen ghewesenden god die verre boven den ghedencken des menschen is ende alre creaturen die heeft god ghewesent in hem die hem selven onhogen can overmits minne ende bevynde gode in hem boven werc sijnre crachten want daer bevynt hi in hem een eenvoudich minlic neyghen in gode sonder onderlaet ende dat neyghen en wert nemmermeer ghehyndert van gheenre creaturen want het is boven alle werc der creaturen ende boven lief ende leet ende wandelbaerheit ende alsoe als daer is een eenvoudich minlic neyghen alsoe is daer een bloot strate boven alle ondersceit in die blote waerheit die god is ende alsoe die minlike eenvoudighe gheneychtheit niet en mach ghehindert werden van enigher creaturen noch van lieve noch van lede want si is boven alle wandelbaerheit alsoe en mach die blote starende eenvoudighe oghe niet ghehindert werden van beelden noch van onderscheiden want het is boven alle ondersceit ende beelden want ten heeft niet dan gode vore ende alsoe die verstandende oghe gode aensiet in gheesteliken beelden also hi is ontfermherticheit ende goetheit also ziet die eenvoudighe oghe gode an bloot boven allen beelden ende alsoe god wandelt in die cracht der sielen ende regniert met sijnre gracien alsoe woent hi ende blijft inden wesen ende in die blote ghedachte der sielen die daer sonder middel hanghet ende is een met gode met hem selven ende die overmits die gracie gods ende minne die werke sijnre crachte onhoghen can die vint gode bloet ende onghebeelt in die eenvoudighe ghedachte sijnre sielen ende daer nemt gracie haren oirsprone ende vloyt tot in die crachte op dat die siele overmits hulpe der gracien soude moghen comen boven werke hare crachten daer die gracie haren oirsprone nemet en dat is in gode want gracie uut haren oirsprone so is si uut gode mer daer si vloyt in onse crachte ende wi daer mede werken daer is sy creature die dan al dus gode bevonden heeft in hem selven regnerende mit sijnre gracien ende blivende ende sijnde met hem selven in gode boven werck der crachten die mach onghehindert van lieve of van lede ende van menichoudicheden der creaturen bliven want god is in hem ghewesent ende hi is hebbeliker ende gheneychdeliker ten inkere dan ten uutkere ende die ghewesentheit vermaent haers selfs waer dat die mensche is ende dese gheneychtheit ende ghewesentheit en vergheet haer niet ten ware dat hem die mensche willichlike van gode keerde met sinen vrien wille dat hi niet gherne doen en soude want die god al dus bevonden heeft die en soude hem niet lichtelic van gode connen ghekeren niet dattet niet gescien en mach want men en settet nieman seker alsoe langhe als hi sterfelic is hi en hadt van revelacien soe wat mensche die god al dus ghewesent heeft in hem die neemt god godlike ende in dien lichtet god in allen dinghen want alle dinghen smaken hem godlie want in allen dinghen smaect hem god die daer alle dinghen keert ter eren gods ende god verbeelt hem in allen dinghen want hi alle dine nemt vander hant gods ende danct gode ende loeft hem in allen dinghen ende in hem blict gode alle tijt ende scijnt want hi gods met groten ernst waer nemt ende willens noch wetens hem tot ghenen onnutten dinghen en keert ende alsoe saen als hijs ghewaer wert dat hi ghekeert is tot onnutten dinghen soe keert hi hem haestelic daer af met groter bitterheit op hem selven ende claghet gode dat hi soe onghestadich is ende verkiest in hem dat hi nemmermeer wetens sijns sins hem en sal keren tot onnutten dinghen want dat is al onnutte ende ydel daer die ere gods niet in en gheleecht noch profijt sijns evens kerstens noch sijns selfs salicheit die sijns selfs aldus waer neemt hi wert te min gehindert want hi heeft diewile sinen gheminden jeghenwoirdich ende des lust hem alre best gheliker wijs als dien die herteliken dorst in dien dorst doet hi wel anders dan drinken ende hi mach wel ander dinghen ghedenken dan die dorst die hem pijnt mer wat hi doet ende bi wien hi is of wat hi denct of werct in hem en vergheet dat beelde des drancs niet die wile dat die dorst durende is ende hoe hi langher duerende is soe die pine meer wasset inden mensche ochte die daer een dinc hertelic mint dat hem anders niet en smaect noch ter herten en gaet dan allene dat hi meint ende mint ende anders niet waer die mensce is of bi wien dat hi is of wat dat hi beghint of wat hi doet het en verdrivet niet van hem dat hi so seer hertelike mint ende in allen dinghen vint hi des dinghes beelde dat hi also mint ende is hem alsoe vele jeghenwoirdigher alsoe vele als die minne craftiger ende meer in hem is hi en soect hier toe gheen ledicheit noch ruste want hem en hindert gheen onruste hi en is altoes ghereet te hebben in sijnre jegenwoirdicheit dat beelde van sinen geminden zy lieve gheminde alsoe sal god ghemint werden van ons dat wi dat beelde sijnre minnen ende sijnre jeghenwoirdicheit in ons draghen in allen onsen werken in allen steden bi allen luden ende in allen dinghen want gheliker wijs dat god is in allen dinghen ende alle dinghen hem jeghenwoirdich sijn ja jeghenwoirdigher sijn alle dinc god dan die dinghen hem selven sijn alsoe gheliker wijs sal ons god jeghenwoirdich sijn in onser meninghe in onser begheerten ende oefeninghe ende in allen dat wi doen ende laten dat hi allene die sake si gode aldus yeghenwoirdich te hebben en mach die mensche niet leeren met vlien dat hi die dinc vliet van buten ende een afgesceidenheit der menschen maect in eenvoudicheden mer hi moet een inwendighe eninghe leren soe waer dat hi is of bi wien dat hi die dinghen soe dorebreke dat si hem gheen hinder en sijn van sinen gheminden ende ghetrouwen god ende sal sinen god dare in nemen ende dien crafteliken minnen ende dien vast in hem beelden in eenre weseliker wisen dat is dat hem god alsoe gheneychlic sy ende hebbelic alse ofte sine nature ware gode yeghenwoirdich te hebben noch neemt een ander ghelikenisse een mensche die wil scriven leren sal hi conste connen hi moet hem vele ende dicke ant scriven oeenen hoe suer of hoe zwaer dattet hem worde of hoe onmoghelijc dattet hem dunct sijn te leren wil hijt nochtan dicwile oeenen hi sal ten lesten die conste leren al waer dat sake dat hijs ten iersten male niet en conste geconnen hi moet ten iersten een merken hebben eenre yeghenliker letteren ende moet die in hem wel vaste beelden ende als hi die letteren wel heeft ende die letteren wel spellen can soe wert hi der beelden altemale ledich ende des groets merkens ende dan soe scrijft hi vrilyc ende lichtelic sonder commer ende wat werken dat hi gheleert heeft ote conste gheliker wijs als die letteren in hem ghewesent sijn alsoe soude overmits eenpaerlike oefeninghe ende gods waernemen god inden mensche ghewesent werden want god roert ende vermaent altoes namen wijs waer ende waren wi dien waernemen ghenoech ende en waren wi niet tot anderen dingen ghekeert soe souden wi gode altoes hebben jeghenwoirdich in allen dinghen ende in allen werken bi allen luden ende in allen tiden sijns ghesmaken ende mitter formen sijns beeldes doerformt sijn ende in hem ghewesent ende gheneycht werden dat ons sijn yegenwoirdicheit sonder alle arbeit ende sonder beelde enichs anders besitten sal in allen onsen werken bi allen luden ende in allen dinghen ende der dinghen te male ledich bliven nader gheordender gheneychtheit mer die hier toe comen wil hi moet ernstich sijn ende gods waer nemen ernstelic ende dien waernemen ghenoech sijn ende gheen dinc met ongheordender lieften besitten mer al ter purer eren gods ende willens ende wetens gheen onnutten dinghen tracteren mer alsoe saen als hijs gewaer wert dat hise staphans vertye met enen bitteren leetsine ende met eenre groter onweerdicheit op hem selven dat hi soe onghestadich is want wie sal comen tot deser volmaecter ghestadicheit hi en mach niet behouden mer hi moet al om al gheven ende dan sal hem al in al smaken ende al ware dat sake dat hi ten iersten hiertoe niet en quame daer om en laet niet te doene dat hi vermach want ten sal sonder grote vruchte niet sijn ende oec en machmen niet tot al sulker heylicheit comen sonder groten arbeit mer die sere minde hi soude den arbeit te bet verdraghen want die mint hi en arbeit niet of hi mint arbeit ter eeren gods ende oec ist den goeden luden herde suaer gheworden ende hoer ontbliven hebben si herde sere gheweghen want het woende een goet man te brusele die sijn vesper eens versliep want hi hadde licht des nachts toten metten gheweest ende doen wart hi met alsoe groter onweerden op hem selven gekeert dat hi seide dat hi weerdich ware datmen hem alle brabant dore slepede welke onweerdicheit dat hem vele beter was dan of hi te vesperen geweest hadde ende daerom weghet sere uwe ontbliven op dat ghi te ernstigher moghet bliven hoe die mensche sijn werc werct op thoechste c vii der lude vintmen die daer toe comen willen si daer na staen mit ernste dat hem dat dinc daer si bi wanderen niet en hinderen noch gheen beelde van hindere in hem en maken want waer dat herte ende ghemoede vol gods is daer en mogen die creaturen gheen stat hebben mer daer mede en sal ons niet ghenoeghen mer wi sellen ons alle dinc grotelic doen vromen het si wat si waer wi sijn wat wi sijn of hoe vremde die dingen sijn of hoe onghelic ende dan is ons eerste alte male recht ende met eere ende nemmermeer en sal die mensche hier af ten einde comen hi en mocht hier aen sonder onderlaet wassen ende des meer gewinnen in warighen toenemen en die mensche sal in allen dinghen ende in alle sine werken een verstandich mede weten sijns selfs hebben ende sijnre inwendicheit ende nemen gode in allen dinghen inder hoechster wisen dattet moghelic is want die mensche sal sijn als onse here sprac ghi sult sijn als luden die alle tijt waken ende ontbeiden die toecomst haers heren die neemt dan die dinghen inder hoechster wisen die alle dinghen die hem toekomen nemt van der hant gods ende danke gode daer af ende denct dat god ghestaedt ofte werct om sijn beste ende al dat hi hoert ende ziet ende verneemt dat hi dat kere ter eren gods ende nauwe waer neme hoe hijt ten alre besten keren mach want die gode mint hem comen alle dinc te goede ende te hulpen want hi heeft een scalke oghe op hem selven hem te nederen onder gode ende te nemen van sijnre hant wat hem toecomt ende dat al clein te weghen is tegen dat hi verdient heeft ende een goedertieren oghe op sijn evenkersten hoe dat hi alle dinc ten besten keren mach want die goedertieren gront is alleen hebbelic alle dinc ten besten te keren ende gode in allen dinghen te hoghen want hi is een leerkint gods dien god sijn verborghen weghen tonende is ende hi is altoes wacker ende ontbeidende nauwe te wachten van welker side dat hi comt dien hi ontbeidende is ende hi wachtet in allen dat hi siet comen hoe vremde si sijn of hi daer yet mede sie dien hi ontbeit ende alsoe heeft die goedertieren gront een wetende waernemen ons heren in allen dingen hier toe behoirt ernst ende dit moet costen al datmen vermach ende niet min ende dan wert de mensche recht ende nemt gode in allen dinghen ende vint gode godlic in allen dinghen dat is in werken of in doeghen daer om soe wie sijn werc werket in enen gheliken gemoede inder waerheit dies werken waren al ghelijc inden ghemoede ende dien recht ware dien scheen god alsoe bloot inden alre weerliesten mensche als inden alre godlicsten mensche ja dien god soe gheware worden want soe gewaerlic is god inden quaden als inden goeden na sijn selvesheit want god is een onthout alre creaturen ende is hem naerre ende innigher dan si hem selven sijn ende is een wesen haers wesens die dan hemselven onthogen conste na wise sijnre werkeliker crafte overmits minne hi vonde gode int hoechste sijnre ghescapenheit daer hi een is met gode sonder middel ende alsoe ic gode vinde in my alsoe vindic gode in allen creaturen na wise dat si een sijn met gode boven hare gescapenheit ende aldus vinden wi gode gelijc in allen creaturen een goet mensche vint oec gode in goeden ende oec in quaden want alsoe hi gode vint inden goeden met sijnre gracien alsoe vint hi gode inden quaden met sijnre wraken ende alsoe lovet hi die goedheit gods inden goeden alsoe lovet hi die gherechticheit gods inden quaden of die goedertierenheit gods die hem spaert in sine quaetheit ende behoet ende verbeyt opdat hi bekeren mochte ende alsoe hi lovet die goetheit gods in die behouden sellen sijn alsoe loeft hi die gherechticheit gods in die verdoemt sullen sijn ende alsoe hy danet gode ende loeft vanden ghenen die hem ende ander menschen goedertieren sijn alsoe danct hi gode ende lovet gode van die hem ende anderen menschen hert ende pijnlic sijn ende peinst dat god op hem ende op anderen menschen ghestaedt om haer beste ende aldus soe vint die goede mensche in allen menschen gode ende hem comt alle dinc te goede ende in allen dinghen nemt hi gode ten alre edelsten dat hi gheleysten mach mer en trouwen niet alsoe dat die mensche enighe weerlicheit of onghelijcheit selve sal werken mer wat hem van buten toevallet ziende of horende dat hi sinen god alsoe yeghenwoirdich hebbe alsoe hier gheseit is want soe wien god in allen dinghen alsoe yeghenwoirdich is in sijnre verstandicheit dat is in sinen bloten staren die daer boven alle beelde gode aenscouwende is ende in hem bevonden heeft overmits doechde ende heylich leven ende des gheweldich is ende dier ghebrukende is overmits eenvoudighe minlike gheneychtheit in gode boven were der craften ende alle ondersceyt die weet allene van gewarighen vrede ende die heeft een ghewarich zalich leven want die recht sal sijn dien moet emmer van twee dingen een ghescien yewer hi sal gode nemen ende leren in werken of hi sal alle werc onthoghen overmits minne ende meere gode gedoghen dan te gode werken ende want die mensche niet en mach sonder were sijn daer omme soe lere die mensee gode te hebben in allen dinghen ende onghehindert te bliven in allen sinen werken ende in allen steden ende daer om wanneer dat die gheestelike mensche yet sal werken metten luden soe sal hi hem crachtelic ende met groter stercheit in sijnre memorie gode voirnemen alsoe dat sine ghedachte ende sine verstandenisse met ghenen vremden beelden anders onledich en si noch verbeelt dat neyghen tot ondoechden sonder consent alle meghe vrome den goeden menscen c viii ghi sult weten dat die aenstoot der ondoechde en is inden goeden mensche nemmeer sonder grote vrome ende sonder groten voirtganc het sijn twee menschen die ene si alsoe dat hem gheen ghebrec aen en stote of luttel mer die ander si alsoe dat hem aenstoten die ghebreke van buten in yeghenwoirdicheden der dinghen ende dan soe wert die mensce van buten beweghet het si van toerne of van ydelre eren of lijflike of met oncuyscheden of in gulsicheden ot in wat manieren dattet si mer met sinen oversten crachten soe staet hijs te male ledich ende soe onbeweghet dat hi des gebeers altemale niet en wil alsoe dat hi hem niet en wil toernen noch onsaten noch eenrehande sonden doen en wil ende stridet jeghen die ghebreke ende sonden die hem vore comen want het moet sijn dat hem die ghebreken inwaren van naturen als menich van naturen toernich is of hoverdich is ende hi en wil emmer niet consenteren den sonden dese mensche sal verre meer sijn gheloent ende hi sal die doghet vele edelre besitten dan die ander mensche want volcomenheit der doechde comt van striden alsoe sinte pauwels seit die doghet wert volbrocht inder crancheyt ende daer omme ist ons noot dat wy becoert werden want wie sal gecroent sijn dan die witteliken strijt ende hoe mochten wi striden ofmen ons niet aen en vochte ende wat is mi metten verwinners of ie inden strijt niet gheweest en hebbe ende scandelic soe acht my der glorien weert sonder verwinnen of victorie sonder strijt ende want onse leven is al vol strijts ende becoringhen ende al onse leven is als eene ridderscap op ertrike ende wi van ons selven niet en hebben die becoringe weder te stane dat ons lief is want wi hebben liever die macht van gode dan van ons selven ende liever tot sinen wille te staen dan wenschen te hebben want gheen dinc en is lusteliker inder tijt noch in ewicheit dan sine te sijn noch oec sekere want alsoe seker als god is soe ware hi hem als een die te male sijn ware ende god ware sijn eyghenre dan ye dinc was of sijn mochte dat hi ye besat of besitten mochte ende want wi sonder gode niet en vermoghen soe is ons noot dat wi eenpaerliken sijns waer nemen en sijnre hulpen op dat wi alle becoringhe verwinnen moghen want alsoe dicke als wi den viant ende sine becoringhe verwinnen alsoe dicke verbliden wi die engelen ende eren gode oec soe sel ghi weten dat gheneychtheit toten sonden en is gheen sonde mer die sonden te willen ende die te volbringhen dat is sonde oec soe sel ghi weten dat sulke sonde sijn als onreine ghepeinse der oncuyscheit datmen daer qualic langhe op denken mach sonder sonde ende al en wiltmen niet consenteren want si den mensche alte zere moveren tot gheneychtheden ende daer om alsoe saen als mense ghewaer wert soe sal hem die mensche met groten ernste daer af keren want jeghen alle sonden so mach men vechten mer dese sonde der oncuyscheit salmen vlien ende daer om ganseliken ghesproken soe wien recht ware al hadde een mensche ghewout te wenschen hi en soude niet willen wenscen noch begheren dat hem neyghinghe noch becoringhe der sonden verghinghe want in dien soe stonde die mensche onghewaert in alle sine werken ende sonder sorghe biden dinghen ende hi soude oec derven den loen ende den seghe die hem vanden stride coemt want het is een vroem striden becoringhen ende neyghinghe tot sonden vromelic te verwinnen want die aenstoot ende die beweghinghe der ondoecht bringhet die doecht inden moet ende verwerct den mensche nerstigher te sine inden dienste gods ende gods ende sijns selfs bet ware te nemen en dese neyghinghe ende aenstoot der sonden vermanen den nerstighen mensche in allen tiden ende uren hem te oefene inder doecht want dat nauwe ghewaer werden der neyghingen ter ondoecht vermaent den mensche ende vestet inder doecht daer om hoe hem die mensche cranker kent ende vint hoe hi bet der stercheit ende seghes waernemen sal want die doghet ende ondoghet leghet al aen den wille hoe die wille alle dinc vermach c ix die mensche en sal hem gheens dinghes te sere vervaren die wile dat hi hem vint in enen goeden wille noch hi en sal hem niet seere bedroeven noch van gode hem verre achten als hi hem vint in enen goeden wille want die doecht ende alle goet leit inden wille want u en mach niet ghebreken op dat ghi enen gherechtighen ghewarighen wille hebt weder ghi wilt minne hebben of oetmoedicheit of enighe doghet ist dat ghi crachtelijc ende met alle uwen wille wilt soe hebdijt ende des en mach u god noch gheen creature benemen op dat u wille anders goet si ende recht ende een godlike wille si dat is een godlike wille die alle dat hi wille dat wil hi ter eren gods want dat en heeft die wille van naturen niet ende niewer en machmen bet bekennen den godliken wille dan dat die mensche allene meint die erc gods ende dien wille en mach gheen dinc verwinnen noch doot noch leven noch helle noch duvel noch gheen creature niet en salmen willen ic woude mer men sal willen ic wil hier toe aldus sijn met werken ende met leven want waer een dinc over dusent milen ende wil ic dat met volcomen wille hebben ic hebt eygentliker dan dat ict in minen scoot hebbe ende ict niet en wil hebben want die goede wille ghewesent in gracien en is niet min machtich ende crachtich ten goede dan die quade wille is ten quaden al waer dat ic nemmermeer gheen quaet were en dade mer heb ic den wille toten quaden werke ic heb die sonde als of ic dat were hadde ghedaen ende alsoe mochtie in gansen quaden wille die sonde doen als of ie veel menschen ghedoot hadde ende ict nochtan metten werke niet en dade niet dat ic wil segghen dat die sonden metten werke niet mere en si dan alleen die wille sonder werc mer dat consent volbringhet die sonde al en quamer dat were ncmmermeer toe want die sonde leyt meer inden wille dan int werc waer om en soudic dan dat selve niet vermoghen in enen goeden wille ja vele beter ende onghelijc meere want god werct metten goeden wille des dat were des goeden willen principaliker is dan des menschen mer dat quade dat die wille des menschen wil dat hevet hi alleene van eyghenre quaetheit ende alsoe vele als die gracie gods ende die goede wille meer vermach dan die quade wille alleen alsoe vele is die goede wille metter gracien gods machtigher te volbringhen dat hi wil metten wille dan die quade wille is met sijnre eyghenre quaetheit inder waerheit metten wille vermach ic alle dinc ic mach alre menschen arbeit draghen ende alle arme menscen spisen ende alre menschen werc werken of watmen denken mach heb ict inden wille ganselike ende ghebreket my in dier macht alleen ende soudict gaerne doen const ict ende ic daertoe dade dat icker toe vermochte inder waerheit heb ict al gedaen ende dat en mach my nieman benemen noch my beroven een oghenblic want waer mine wille meerre toten werken dan des anderen die dat werc dade ende ic daer toe dat mine dade dat werc te werken ende ics nochtan niet van buten en dade ic soude van dien werke om mijns willen wille meer gheloent sijn dan die dat were wrochte mer des en derre ic niet segghen daer die minne ende wille al gelike ware in alre wijs dat hi dan alsoe groten loen soude hebben diet were niet en wrochte als diet wrochte want een martelaer sal hebben die crone der martelien die hi niet en sal hebben die die martelie niet gheleden en heeft al hadde hi den wille der martelien alsoe groot als hi die martelijt was mer woude yeman segghen dat die wille sonder were alsoe groet ware als dat werc metten wille ic en wille daer om niet striden want die volmaecte wille die vermach vele daer hy tsine toe doet dat hi vermach ganselic want woudic inder waerheit soe vele willen hebben of minnen als ye mensche hebben mochte ende gode alsoe vele loven dat heb ic op dat mijn wille goet ende recht si ende volcomen die recht mensce in sinen volcomen goeden wille en mach gheen tijt te cort sijn want daer die wille alsoe staet dat hi ghehelic doen wil al dat hi vermach ende niet alleen nu mer mochte hi leven dusent jaer hi woude al dat doen dat hi betamelic vermochte daer betaelde die wille alsoe veel alsmen in dusent jaer doen mochte metten werken ende dat heeft hi al ghedaen voir gode nu is te merken waer die wille recht wille si daer is die wille gans ende recht daer hi sonder alle eyghenscap is na wise der ondoecht ende daer hi sijns selfs uutghegaen is ende inden wille gods gebeelt ende gheconfirmeert is ende hoe des meer is hoe die wille ghewaerachtigher ende gherechtigher is ende in dien wille vermachstu alle dinc het si minnen of wat du wils mer ghi sult ganselic weten als een mensche begheert dat hi woude also heylich sijn als ye mensche was dat hi daerom alsoe heylich niet en is mer hi is alsoe heylich als sijn wille waerachtich groet is mer ware sijn wille alsoe groet als ye menscen wille was soe waer hi alsoe heylich als ye mensche was want wat ic beghere niet groter en is mijn heylicheit dan mijn wille een vraghe hoe mocht ic tot deser minnen comen daer hier af ghesproken is want icker niet en bevynde in my als ic sie aen vele luden die bewisen grote werken ende men bevynt in hem grote oefeninge ende wonder des ic niet en hebbe hier sult ghi merken tween dinghen die aender minnen sijn dat ene is een were of een wesen der minnen dat ander is een uutbrec der minnen dat wesen der minnen dat is een groetheit der minnen ende die is allene inden wille want soe wie meer willes hevet hi hevet oec meer minnen mer wie des meer hevet dat en weet nyeman vanden anderen dat leyt verborghen inder sielen nu is een ander dat is een indruc ende een werc der minnen dat schijnt sere als innicheit oefeninghe ende jubileren ende dat en is altoes dat alre beste niet want ten is onder wilen minne niet men mach van naturen somwile selken smaec ende soeticheit hebben of de viant mach den smaec gheven om den mensche te doen verwanen ende die des meest hebben dat en sijn alle weghe die beste niet het is oec wel nauwe te merken oft van gode comt het valt oec wel dat god sulken luden ghevet smaec ende ghevoelen om ene smelten ende om een trecken ende oec om dat si daer mede sere onthouden werden ende namaels als si meer minnen ghewinnen soe en hebben si lichte als vele ghevoelens niet ende daer aen scijnt oec wel dat si min minnen hadden ende ist dat si hier in gode ganse ende ghestadighe trouwe houden soe ist nochtan te siene oft te male minne si ende het si alsoe soe en ist nochtan niet dat alre beste ende dat scijnt daer aen wantmen sal sulke jubilacie laten doer een minne were voert te werken daermens noot heet gheestelike o lijflike want waer die mensche in also groter jubilacien of contemplacien als sinte peter of sinte pauwels ye ghewaren ende wiste hi enen sieken mensche die noetorftich ware eens supens oft anders yet het waer veel beter dat hi liete sine oeeninghe van jubilacien ende van contemplacien ende diend dien noetortighen mensche in meerren der minnen wantmen mach die bode gods niet laten om enighe oefeninghe die soe groet mach sijn ende des nemt een exempel het was te bruesel in sint jans gasthuys een devote suster die den sieken goedertieren plach te wesen eens doen lach si op haer bedde ende onse here jhesuschristus quam bi haer ligghen als een jone kijndekijn doen hoerde si dat daer was een siec mensche die hulpe te doen hadde doen stont si op ende ghinc toten sieken ende stont hem bi van dies hi te doen hadde ende liet onsen heer alleen ligghen doen si weder quam doen vant si onsen here jhesuschristus als enen man dien si liet als een clein kijndekijn ende sy sprac o here hoe groet si ghi nu ende onse here sprac aldus soe bin ic in u herte ghemeert omdat ghi my om my liet ende dat ghi dat solaes dat ghi van my hadt om minen wille liet ende ghinct dienen minen lieden ende daer om en sal die mensche niet wanen dat hy enichs goets in desen sal beroet sijn want wat dat die mensche van minnen laet om gode willichlike dat wert hem veel edelre want onse here sprac soe wie yet laet om my die sal hondertout also veel ontaen welc is die hondertoudighe loen dat is die smake die die mensche smaect daer hy yet ter puere eren gods laet ende vertiet want die smaec die is hondertwerven mere ende edelre dan die smaec es int besitten met eyghenheden ja het si oec dat die mensche grotelic begere al sulken troest ende bevoelen tot gode als god den menighen ghegeven heeft ende god en ghees hem niet ende late hi hem daer in onder den wille gods puerlic om gode inder waerheit hi saelt ghewaerliker hebben dan of hijt hadde ghevoeliker wijs want in overgheven des willen is hondertfout meer smaecs ende loens dan datmen met eyghenheden hebben mach in ghevoeliker wijs want wat die mensche gaerne hadde van gode het si lijflic of gheestelic ende god en gheves hem niet ende hi blives te vreden ende ghetroest om gode dat vint hi al in gode want gode ghedoghen is veel edelre dan tote gode werken datmen onderwilen sulc ghevoelen van jubilacien laten sal van minnen om gode dat heeft ons bewijst die minnaer sinte pauwels doen hi sprac ic hadde ghewenschet ghesceyden te sine oft verbannen van christus om die minne van mijnre broederen doen meende hi in deser ghevoeliker wijs hi en meende niet in wisen der minnen dat hi gode niet ghemint en soude hebben want van dier wisen gode te minnen en woude hi niet ghesceyden sijn enen oghenblic om al dat ghescien mocht inden hemel ende inder erden mer hi meende inden troest van gode mer ghi selt weten dat die vrient gods nemmermeer sonder troest van gode en is want wat god wil met hem doen of gheven dat is sijn alre meeste troest het si troest oft ontroest vele luden spreken wi hebben goeden wille nochtan en hebben si gheen goeden wille want si willen hebben haren wille ende willen onsen heere leren dat hi alsoe ende alsoe doe die is onrecht ende dat en is te male gheen goet wille men sal an gode soeken sinen alre besten wille niet dat hy ons gheve na onse gherief al macht bestaen metter gracien gods dit ende dit te begheren mer het is onvolmaectheit want god begheert van ons boven al in allen dinghen dat wi hem onsen wille overgheven ende laten hem doen dat hi wille ende die heeft in allen dinghen vrede doe sinte pauwels met onsen here sprac ende onse here met hem dat en droech al niet tot dat hi den wille al overgaf ende sprac here wat wilt di dat ic doe doen wist onse here wel wat hi doen woude ende dat woert was gode bequamer dan hi gheseit hadde groot wonder te doen dit of dat want boven alle dat wi spreken moghen of doen soe begheert god dat wi segghen van buten ende van binnen here uwen lieven wille gescie ende doen die enghel onser vrouwen die bootscap brochte alle dat si ye met hem sprac dat en hadse nemmermeer moeder gods ghemaect mer alsoe vroe als si den wille overgaf doen wart si een ghewarighe moeder gods ende des ewigen woerts ende alte hant soe ontfinc si den gods sone ende hi wart hacr een natuerlic sone oec en maeet den mensce gheen dinc eer ghewarich dan dat op gheven des willen inder waerheit sonder een ghewarich overgheven des willen in allen dinghen so en hebben wi alte male niet mit al voir gode ghedaen nader volmaectheit al bestaet wel met gode dit ende dit te verkiesen in dien dat god die overhant behout inden verkiesene mer quaemt alsoe verre dat wi ons al ende altemale overgaven ende wy ons alle dinc doer gode dorsten ghetroesten uutwendich ende inwendich soe hadden wi al ghedaen ende niet eer ende daer waren wi altoes alles dinghes alsoe seker als god es ende god ende alle dinc waren ons eygenre dan ons ye dinc ghewert ende dan souden wi smaec hebben dien nieman verdriven en mochte dier lude vint men luttel die aldus ghelatens willen sijn onder den wille gods si wetent oft si en wetens niet mer men vynter veel die wouden die wise of dat goet hebben ende het en is niet dan eyghen wille dat si doen die ghelaten mensche die sinen wille in gode gevest heeft ende over ghegeven heeft die is alles te vreden wat god mit hem doet want het is al sijn wille wat god op hem ghestaden wille beide in tijt ende in ewicheit ja een ave maria ghesproken in dien daer die mensche uutgaet sijns selfs ende dat ter ewigher eren gods is beter dan dusent souteren ghelesen uut eyghenheden ende om hem selven die mensche die alsoe ware altemale uutghegaen met alle den sinen waerlic die waer alsoe recht in gode gheset soe wanneer men den mensche soude roeren soe moestmen gode ierst roeren want hi is in gode ende god is in hem ende al dat hem toe quame dat soude hi vander hant gods nemen ende gode daer af danken ende loven en alsoe soude hijt ontfaen als doer gode ende het soude hem al soete toe comen want doer gode en mach niet comen dat bitter is gheliker wijs sal die mensche drincken dat moet ten iersten over die tonghe sijn want over die tonghe heeft die dranc sinen smaec is die tonghe dan onghesont van bitterheden hoe soet die wijn dan is in hem selven hi moet hem bitter sijn van dien daer hi doer quam waerliken die sijns willen altemael waer uutghegaen na wise der ondoecht ende in gode ghestorven die waer met gode soe ombevaen dat alle creaturen en moghen hem niet roeren si en roeren gode ten iersten want die aldus sijn in gode ghelaten soe wat aen hem comen sal dat moet doer gode aen hem comen want daer neemtet sinen smaec ende wert recht godlic daer om hoe groet dat dat liden sy lidet god ten iersten dat is ghestadet of verhenghetet god op hem om sijn beste soe lidet oec wel de mensche alset hem toecomt want hi neemtet blidelic vander hand gods niet vanden ghenen diet hem doet ende dat werct god in hem om sijn beste want dat hijt blidelic ontfaen soude vander hant gods wiet hem dade dat en heet hi van hem selven niet inder waerheit nemmermeer en valt enich liden soe groet opten mensche ten si gode meer teghen dan die mensche ten waer om die vrucht die den mensche vanden liden comt mer van naturen soe is gode dat liden als liden tegen al ist sake dat god ghestaedt om alsulc goet als hi den mensche daer in versien heeft ende want god lidet metten ghenen die hem te mael hem overghegeven heeft soe comet doer gode aen hem ende soe werdet van rechte soete ende godlic ende dan ontfaet hi alsoe lie versmaetheit als ere ende bitterheit als soetheit want het neemt alle sinen smaec aen gode ende het verbeelt hem al van gode ende liever heeft hi bitterheit ende versmaetheit dan soeticheit ende ere want hem dunct dat hem bet toebehoirt ende dat hijt bet verdient heeft mer want si hem te gode ghelaten hebben soe ist hem al anghenaem wat hem toecomt want sijt alle vander hant gods nemen soe wat dese mensche toecomt dat nemt hi van gode want hi niet anders en meent noch en soect dan god ende hem en smaect niet anders dan god soe nemt hi gode inder bitterheit ende inder yeghenheit als inder meester soeticheit ende daer lichtet tlicht inder deemsternisse ende daer wertmen sijns ghewaer want het is ommoghelic dat yeman soude gode ter ewigher eren moghen dogen of liden hi en soude gods moeten ghesmaken ende en hadde hi gheen gevoeliken smaec ende dat hem god altemael verberghen woude het soude hem moeten smaken als hi in hem gevoelde dat hijt woude liden ter eren gods want gode ere bieden puerlic dat en mach sonder godliken smaec niet sijn wat sal dan den luden mit die lere of met dat licht dan dat sijt orberen souden als si sijn in die donkerheit of in die lidene soe wi meer gods eyghen sijn soe wi min eyghen sijn ons sels die mensche die sijns sels te male ware uutghegaen in gode na wise der ondoecht die en mocht gods nemmermeer ghemissen in enighen werken ende al waert dat hem die mensche vergrepe of misprake of dat wel sulke dinc hem in vallen mocht die onrecht ware daer om en sal hi sijn were niet laten want god dat beghin was van sinen werke alst te sijnre eren begonnen was soe sal hi die misdaet lichte vergheven ende des vinden wi een exempel aen sinte bernaert vander ydelre glorie ende aen veel ander heilighen ende alsulker invalle en machmen in desen leven altemael niet quijt sijn want om dat een luttel cafs valt in dat coren daer om en salmen dat edel coren al te mael niet verworpen inder waerheit dien recht waer ende met gode wel conste omgaen dien en worden alsulke lidinghe ende invalle nemmermeer sonder grote vrome want den goeden comen alle dine ten goede als sinte pauwels seit hoe die mensche hem sal hebben als hi ghesondicht heeft c x inder waerheit die sonde en sal die mensche niet willen doen om al dat ghescien mochte in tijt ende in ewicheit weder dootlic of daghelies van enigen sonden die hi gedaen heet want het is wonder hoe hem enich mensce mach onthouden dat hi niet en ontsinct in sterker groter minnen als hi aensiet dat hem die getrouwe minlike god heeft ghebrocht uut enen sondighen leven in enen godliken leven ende van enen viant heeft ghemaect een sinen vrient dat mere is dan een nuwe ertrike te maken ja die recht ware hy en soude niet willen na eenre wijs die sonden daer hi in ghevallen was willen dat die niet ghesciet en waren niet ten sal hem mishaghen dat hise jeghen den wille gods ghedaen heet mer alsoe verre als hem die sonden gebrocht hebben tot penitencien ende hi overmits die sonden ghenedert ende geoetmoedicht is al is noch een edelre ocsuyn der oetmoedicheit want onse vrouwe hadde mere ocsuyns ter oetmoedicheit datse god verhoede van sonden dan maria magdalena dier god veel sonden verga want als maria magdalena vander goetheyt gods hadde dat haer hare sonden worden vergheven alsoe hadde oec onse vrouwe vander goetheit gods dat si gheen sonde en dede want edelre ist enen mensche te behoeden van quetsueren dan die quetsuere te ghenesen alsoe ist edelre ende mere te danken dien god behoedt van sonden dan dien hise na vergheeft ende soe ons god meer goets doet soe wi meer sculdich sijn te neyghen met reverencien ende met oetmoedigher weerdicheit te gode ende niet alleen en selwi ons neyghen om die sonden die hi ons vergheven heeft mer dic wi gedaen souden hebben en hadt hi ons niet behoedt van goedertierenheden ende oec niet alleen en selwi hem danken vanden goede dat hi ons ghedaen heeft mer oec vanden goede dat hi ons ghedaen soude hebben en hadde onse eyghen quaetheit ghedaen ende die dit wel merken wil hi sal een edelre sake vinden hem te veroetmoedighen vander doecht ende vander goetheit gods dat hi hem ghespaert heet ende behoet van sonden dan dat hi hem sine sonden vergheven heeft ende want god al u sonden vergheven heet soe sel ghi hem wel moghen getrouwen dat hi des niet en hadde ghestaedt hi en woude u beste daer uut trecken want wanneer die mensche op staet uut sinen sonden ende verkiest gode ewelic te dienene ende hem alleen te levene soe doet die getrouwe minlike god recht of die mensche nye in sonden ghevallen en ware ende vergheet hem te male ende en wils hem een oghenblic nemmermeer laten ontgelden al waer der oec alsoe vele als alle menscen ye ghededen in dien dattet hem alleen leet sy om die pure ere gods ende dat hem alleen mishaghe principalic om dat gode mishaghet want hoe clein dat die rouwe is die die mensee heeft puerlic om gode die is mere dan dat die mensche had alsoe groten rouwe als alle mensche ye hadden om hem selven god mach oec met dien mensche hebben alle heymelicheit die hy ye met creaturen ghewan op dat hine anders bereet vint ende hebbelijc soe en siet hi niet aen wat hi vore gheweest heeft god is een god der jeghenwoirdicheit hoe hi den mensee vint alsoe neemt hine ende onancten ende niet wat die mensche gheweest heeft mer wat hi staphans is daer om alle scande ende versmaetheit die gode ghescien mach van allen sonden die wil hi gaerne liden ende heese gheleden over menich jaer op dat die mensche namaels come tot eenre ghewarigher kennissen sijnre sonden ende tot eenen gherechten wetene hoe ons god ghemint heeft ewelic ende om dat sijn minne ende sijn danclicheit ende weerdicheit te mere sy ende sine ernst te heeter werde tot gode dit comt dicwile ende wast grotelic inden mensche van kennissen der sonden ende daer om lijt god die scande der sonden ende heeft diewijl ghedoecht over die gheen die hi versien hadde dat hise namaels tot goeden dinghen trecken wonde dit merct wie was onse here ye die liefste of die hem heymeliker waren dan die apostelen dier en bleef nye gheen hi en viel in sonden ende die ene zwaerliker dan dander dit heeft god inder ouder wet ende inder nuwer dieke geleden van den menschen die hem namaels die lieste worden ende oec verneemt men selden dat yeman comt tot groten dinghen hi en hebbe emmer in dat ierste mistorden of ontgaen ende wat meent onse getrouwe lieve vrient hier mede dan dat wi sijn grondeloese ontermherticheit daer aen sellen bekennen ende wil ons manen hier mede tot ghewarigher octmoedicheit ende tot ghewarighen ernst hem ewelic voirt meer te oefenen ende aen hem te cleven met minnen want wanneer dat die rouwe vernuwet wert overmits ghedenken datmen ghesondicht heeft soe sal die minne ende die bernende oefeninghe tot gode ghemeert worden van tweerhande rouwe als vleyscelic ende godlic c xi die rouwe is tweerhande die een is beestelic of sinlic of vleyschelic die ander is godlic ende overnatuerlic die beestelic rouwe trect alle tijt nederwaert in enen meerderen leetsine ende droefnisse ende settet enen mensche ende brenct hem daer toe recht of hi staphans soude vervaren ende onthopen ende daer blijft die rouwe in een lede ende in enen mishagene ende en werct gheen vrucht noch gheen salicheit en mach comen uut desen rouwe want hy hout den mensche in enen mishope alsof hi te gode niet en behoirde want hi is mere rouwich om hem selven ende om sijn verlies dan om dat hi gode misdaen heeft ende al waer dese rouwe alsoe groet als alle creaturen ye ghehadden hi en verdiende niet een sonde te vergheven want hi en sprinct niet uut caritaten die een sake es alles ghewarichs rouwen mer die godlike rouwe is veel anders alsoe vroe als desen mensche sijn sonden mishaghen soe weecht hi meer dat hi gode misdaen heeft ende mishaghet dan sijn verlies ende keret hem tot gode in enen eweliken verkiesen nemmermeer sonde te doen ende weghet meer dat minste punt van dien dat hi gode misdaen hevet dan alle die scaden of scanden die hi emmermeer mocht daer om hebben ende want hi meer weghet dat mishaghen gods dan sijn verlies soe staet in hem op een gewarich betrouwen te gode wert ende maect in hem een ghevoelen dat god sijn sonden vergheven wil want die rouwe is ghesciet uut minnen dies een sake was want minne en mach nemmermeer sonder smaec sijn ende hier a comt in die siele een gheestelike vroude diese onthoghet uut allen liden ende jammer ende maket een vaste verbont met gode ende want hi groet weghet dat hem god sijn sonden niet alleen en wil vergheven mer dat hine gheweerdicht te troesten ende te helpen van sijnre grondeloser goedertierenheit ende soe hem god meer troest soe hi meer ghewarichs rouwen heeft want als hi aensiet die goetheit des heren dien hi misdaen heet ende wie hi is die misdaen heeft ende dat die grote here ghewaerdicht hem te troesten als hier gheseit is soe wert hi soe sere onsteken van rouwe dat hem dunct dat hi nemmermeer ghenoech rouwen en sal hebben moghen ende bit niet alleen dat hem god sijn sonden vergheve doer sijn goetheit mer oec begheert hi dat god alsoe verre alst hem loefliker ware dat hise op hem werke na sine grondelose gherechticheit want soe hem god goedertierenre is soe hijt meer weecht dat hi misdaen heeft als sinte peter dede doen hi aensach die goedertierenheit gods doen seide hi gaet van mi here want ic bin een sondare soe wie dacr toe conste comen dat hi die gherechticheit gods alsoe sere minde op hem selyen als die goetheit gods sine sonden ende pine der sonden souden alsoe saen verdelewet werden als een dropel waters in enen heeten oven ende oec en heet dit gevoelen gheen arbeit mer grote vroude ende veel lusteliker ist dat hem die mensche overgheve ter gherechticheit gods dan ter ontermherticheden gods want daer is meer stervens in ende soe meer stervens soe meer ghewarichs smaecs ende hoe hem die mensche ghebrekeliker vint ende meer mishaghende hem selven soe hi meere sake hevet ende bet hem sal verbinden aen gode met onbesceydenre minnen welke minne datmen nerghent bet en mach bi bekennen dan daer wi bet ende ghewaerlijcste gods sijn ende die tot desen volmaecten rouwe niet comen en conste hi en mistroeste hem niet vander ontfermherticheit gods want is die rouwe alsoe groet dat sijn sonden hem leed sijn dan liever ende dat hi woude dat hi meere rouwe hadde ende dat meer om die ere ons heren dan om sijns sels verlies hi mach ganselic betruwen dat hem god sijn sonden vergeven sal want dat een mensche alsoe grote bereetscap hadde dat hem god sijn sonden soude vergheven als alle menscen ye ghedaden of hebben mochten soe waer nochtan die bereetscap als niet jegen dat god is bereet onse sonden te vergheven hoe mochten wi ons dan mistroesten ende daerom ist goet als hem die mensche tot gode keren wille dat hi op sijn sonden sie ende claghetse inder biechten met enen bitteren leetsine voir die voeten gods ende met enen ghewarighen betrouwen datse hem god vergheven sal want het is onmoghelic dat god dien niet en soude sijn sonden vergheven dies op hem betruwen ende hoe mochten wi ons mistroesten als wi aensien willen die grondeloese goetheit gods die sprect doer den prophete al mach een moeder haer enighe kint vergheten ic en sal uwes nochtan niet vergheten ende wat is die minnende moeder tot haren enighen kinde jeghen die minne gods is tot ons laet ons dan met enen betruwen onse sonden groet weghen want soe wie die sonden groter wegen soe si god bereyder is te vergheven want een yeghelic is alre bereetste ende ernstichste a te doen ende te verdriven dat hem meeste jeghen is ende soe die sonden meere sijn soe se god liever vergheet want si hem meer jeghen sijn ende dan als hem die mensce in desen godliken rouwe verhet tot gode soe sijn alle sijn sonden eer verzwolgen inden agront der goedertierenheit gods dan ic mijn oghe op ende toe mocht slaen want al waer alle die werelt een gloet van viere ende dat midden in dat vier een vese van een linen cleet laghe soe en ware die vese niet alsoe bereet te aensteken als god bereet is den sondaer sijn sonden te vergheven als hem sijn sonden ghewaerachtich leet sijn want tusschen den sondaer dien sijn sonden leet sijn ende die goetheit gods en is gheen tijd noch stonde ende dan werdense te male te niete als of si nie gesciet en waren ende dan wert daer een ganse trouwe tusschen gode ende den sondare want hi is alsoe hoesch dat hi nemmermeer verwiten en mach dat hi eens ganseliken vergheeft in dien dat die mensche blijt van enen goeden leven vander penitencien c xii velen luden dunct dat si dan grote penitencie doen als si grote werke van buten werken als vasten waken ende anders des ghelijcs dat peniteneie heet die alre ghewarichste ende beste penitencie ende daermen alre hoechste mede comt tot gode dat is dat die mensche hebbe enen ghewarigen toekeer tot gode dat is tot allen dogeden om gode ende eenen volcomen akeer van allen dien dat hi bekent dat jegen gode is ende des nemmermeer te willen doen om gheen dine dat ghescien mocht in tijt of in ewicheit ende dan cen gans betrouwen te hebben op die goetheit gods dat hi ons eweliken sal helpen want sonder die hulpe gods soe en vermoghen wi niet noch en willen ende hi saelt gaerne doen ende desen toekeer sal hi hebben in eenre onbewegheliker minnen tot sinen ghetrouwen vrient die alsoe ghetrouwe is dat hi nieman ontgaen en mach noch nie en dede dies hem betruwede ende enen bernenden ernst ende eenpaerlike oefeninghe gode te danken dat hine ghespaert heet in sinen sonden ende hem sine gracie ghegeven heet dat hem sine sonden leet sijn ende dat hise nemmermeer gheen doen en wille ende dat alsoe menich mensche sal ewelic verdoemt sijn die veel min misdaen heet ende die licht hebbeliker was ter gracien gods dan hi is niet dat ic wil segghen dat god is een uutnemer der personen want god en mach nieman onrecht doen mer alsoe hijt doet alsoe ist sonder twivel alre beste want die hi sijn gracie niet en gheet overnatuerlic dat is haer scout want si hebbens wel verdient ende sy en connen hem niet beclaghen ende dien hise ghevet die en moghen hem niet beroemen dat sijs verdient hebben want si ontaense van genaden mer waer om dat hise den enen geet ende den anderen niet dat en hoert nieman toe tondersoeken want sijn vondenisse sijn onbegripelic mer dat is ganselic te behouden dat hi nieman onrecht en doet ende in welken werke dat ghi die goedertierenheit gods naerre ghevoelt ende smaect ende hebbeliker maect uwer sonden te claghen ende te weghen ende gods naerder te betruwen dien werken volghet ende alsoc veel als ghi dier werken meer ende meer doet recht alsoe vele doedi ghewarigher penitencie want dat is ghewarighe penitencie die goetheit gods groet te weghen ende sine trouwe tot ons ende ons selven in groter onweerden te hebben ende onse werken cleine te rekenen ende dat wy qualiken weert sijn dat ons god soe goedertieren gheweest heet ende noch is ende dat wi dat minste goet nemmermeer en sellen mogen geantwoerden ende dat wi niet alleen ghebrcken in die grondeloese trouwe die hi tot ons heet mer oec in die ontrouwe die wi tot hem waert ghehadt hebben ende aldus soe sellen wi clein weghen dat wi doen moghen ende dat wi doen ja al moghen wi doen dat alle creaturen ye ghededen ende groet wegen dat ons ontblijft ende aldus soe sellen wi altoes ernstelic bliven gode te hebben in weerdichheden ende ons in onweerdicheden ende ghi selt weten dat gheen oeeninghe hebbeliker en is die sonden mede of te doen noch die pine te minren dan dese ja wel mocht die mensche in corter stont hem selven alsoe crachtelike keren van allen sonden met alsoe ghewarighen mishaghen ende onweerdicheden sijns selfs ter ewigher eren gods al hadde hi alsoe veel sonden ghedaen als alle menschen ye ghededen van adams tide ende emmermeer ghescien sellen dat hem alle die gheheel vergheven worden ende oec die pine ja al storve hy staphans hi voere voer dat aenscijn gods want gheen quaetheit en mach verweghen dat minste punt vander goetheit gods in dien datmen een gans betrouwen hadde te hem want een ghewarich betrouwen te gode weert ende een ghewarich mishaghen tot ons selven is die weerste scat ende dat edelste juweel mede te copen ende te vercrighen al datmen begheert ende begheren mach ende meer dan men begheren mach dat ewich is want doer dat juweel en mach hem god niet onthouden hy en moet gheven al dat hi hegheert want hi is gheraect op die side daer hi hem niet gheweren en can dit mishaghen sijns sels met enen nerstighen wille nemmermeer sonde te doene ende met enen ghewarighen betrouwen te gode dat is ghewarighe penitencie ende dese ghewarighe penitencie comt sonderlinghe alre volcomenste den mensche toe dat hi hem kere toten weerden liden ons heren jhesu christi ende dat hi sijn bitter martelie ende sijn scandelike doot ende al sijn leven dat vol trouwen was in hem trecke soe hi naest can ende mach ende niet alleen wat hi ghedaen heet mer oec wat hi is ende dat hijt al van trouwen om sinen wille ghedaen heet als hier dicwijl te voren ghetoent is daer om en der ic daer toe niet veel meer segghen want ic duchte dat yemanne verdrieten mochte mer om dat die materie soe minlic is ende soe glorioes soe ist lustelic daer a te spreken ende oec ist te verwonderen hoe datmens een oghenblic vergheten mach of dat men yewers elder of ghespreken mach dan te aensien sijn hoecheit ende sijn trouwe ende onse cleinheit ende ontrouwe want het is die orbaerlicste oefeninghe saen te comen tot enen mishaghen der sonden ende al dat ongheordent is want christus sprac eens tot enen gheesteliken persoen ende seyde als ic hebbe ghehoirt dat hem alsoe wel behaghet datmen sijn doghen overdenke met compassien ende met ernstighen oefeninghen dat hem dunct dat die sijn doghen alsoe overdenct dat hi meer heet gedaen om sinen wille dan om sinen wille laet ons dan gherne oefenen dat doghen ons heren ende meere die trouwe dan dat hi gheleden heeft oec sal die mensche een ghewoenheit in hem maken dat hi in alle sijn werken verbeelden sal in die trouwe ende in dat leven ende in die werken ons lies heren jhesu christi in allen sinen doen ende laten ende oec als hi self in liden ende in doghen is dat hi alle tijt peinse ende neme in sijnre herten soe wat hem voir comt lieve ghetrouwe vrient alsoe ghijt hebt ghemeent ende ghewilt ewelic eer ic mensche wart soe ghescie uwen liefsten wille mit my want uwen liefsten wille heb ic liever dan wenschen inder ewicheit die beste penitencie is dan te hebben een verheven ghemoede van allen dinghen ende dat te mael in gode in welken werken dat ghy des alre meest hebben moecht dat were doet alre liefste ende vrilicste ende ist dat u enich uutwendich werc hier toe hindert het si vasten oft grote penitencie dat laet vriliken sonder alle sorghe ende en waent niet dat ghi daer mede versumet enighe penitencie mer merkt harde nauwe dat ghi u selven daer in niet en soect want altoes ist sekere den wech te volghen die christus ende die heylighen voir ghegaen hebben mer die soe teder ware of so crane dat hijt niet wel ghedoen en conste dat hijt dan vriliken late ter eeren gods want god en siet niet alleen aen welc die werke sijn mer meer welc die minne ende die weerdicheit ende ghemoede is inden werken want hem en is alsoc veel niet om onse werke als om onse ghemoede ende minne ende meinen in allen onsen werken want dat wi hem alleen minnen ende meynen in alle onse werken dat is dat hi boven al van ons begeert want sinte augustijn seit dat hi harde ghierich is die hem met gode niet en laet ghenoeghen want in gode vintmen meer dan men ghevaten can ende verstaen mach vander rijcheit gods dats als een punt van eenre naelde jeghen al dat ghescapen is ende minder want die rijcheit gods is sonder mate alle uwe werken sellen daer mede gheloent sijn ende gheprijst datse god weet want dat hi niet en weet dat sal ewelie vergheten sijn niet na wise der wraken want dat god niet en weet met goedertierenheden te lonen dat weet hi met gherechticheden te wreken ende alsoe si u ghenoech in tijt ende in ewicheit ende in allen uwen werken dat ghi hem alleen meent ende mint ende oec hoe ghi gode ledichliker ende eenvoudigher meent ende mint soe alle uwe werken volcomeliker al uwe sonden boeten oec moechdi peinsen dat god was een ghemeen verlosser alle der werelt ende daer a bin ic hem meer dancs sculdich dan of hi my alleen verlost hadde want van elken mensce dien hi verlost heet soe sal ic een ewighe vroude ontaen ende enen ewigen smaec hebben want van elken love dat hi gode loven sal soe sal ic my verbliden want het sal ons herde wel smaken dat hi gheloet wert dien wi minnen ende soemen meer loet soe ons bet smaken sal ende dat hi oec es een verlosser ende een ghesontmaker alles gheens dat ghi in sonden aen u verdert hebt ende daerom geet u geheel gode ende laet hem doen wat hi wil met u hi sal al dat vermaken dat ghi verdert hebt ende want ghy overmits sonde hebt verdert al dat aen u is herte ende syn lichaem ende cracht lij ende siele daer om vliet in hem in welken dat gheen ghebrec en is ende daer alle goet in is ende die u vele liever heet dan ghi u selven hebt ende die u ghemint heet doe ghi u selven hate ende bederde ende doe hi u minde doe ghi hem contrarie waert ende onghehoirsam vele mere moghedi hem betrouwen dat hi u minnen sal ende helpen ende gheven u alle des u noot is als ghi hem minnen wilt ende ghehoirsam sijn wilt ende al hier toe doet dat ghi vermoghet na dat ghy bekent ende verstaet soe doet ghi gewarighe penitencien hoe hem een mensche sal houden in vreden of hi niet en mert ghedreven op uutmendighe herdicheit van penitencien c xiii den luden mach vrese ende onghecostheit daer a comen dat dat leven ons heren jhesu christi ons liefs gods ende der heylighen alsoe seer strenghe ende arbeidelie geweest heeft ende die mensce dies niet veel en vermach noch daer op en is ghedreven hier om want hem die lude alsoe onghelijc vinden hier ane soe achten si hem dicke verre van gode als si dien herden leven niet en connen ghevolghen dat en salmen niet doen want die mensche en sal hem in gheenre wijs nemmermeer verre van gode ghevoelen noch om clene ghebreken noch om crancheit van naturen om dat hi gheen grote penitencie uutwendichlie ghedoen en can noch om gene onhebbelicheit die hi ghevoelt inden dienst ons heren of den doechden mer emmer soe pijnt daer om dat ghi uwe grote ghebreke alsoe verdrijt dat ghi die niet om gheen dinc dat ghescien mach inder tijt noch om sterven noch om leven en wilt doen dat jeghen gode ware want alsoe langhe als een mensche enen gansen wille heet nemmermeer te doen dat jeghen die gebode gods is soe en sal hi hem niet verre achten van gode al en mach hi gheen grote penitencie doen want sinte pauwels seit dat oeeninghe van uutwendighen werken die doecht luttel mer een goedertieren ghevoelen o goedertierenheit die doecht tot allen dinghen want hi doet in allen dingen sijn bate siet hi enen mensche grote penitencie doen hi danct gode daer af dat hi hem die cracht ende die gracie ghegeven heeft dat hi hem volghen mach ende den heylighen in penitencien ende in ghewarighen leven ende als hi siet dat hi dat niet gedoen en can soe peinst hi dat hi niet werdich en is dat hi hebben soude dat goede lude ghehadt hebben ende versmaet hem te meer voir die goedertierenheit gods ende pijnt hem dat te minnen in enen anderen dat hi selve niet en vermach ende alsoe maect hi hem deelachtich in enen anderen dat hi selve niet en vermach in hem selven ende ist dat hi meer minnen heet tot enen herden leven van penitencie dan die gheen die grote penitencie doet ende hijt gherne doen soude vermocht hijt hi sal meer gheloent sijn dan die gheen die grote penitencie doet ende daer om en wilt u niet verre achten van gode als ghi uutwendelic gheen grote penitencie ghedoen en cont want hoe verre dat hem die mensche acht van gode god en is nochtan niet verre hi en blijt altoes bi ende en mach hi niet binnen hi blijt staende voir die dore alsoe hi seit in apocalipsi ik sta voir die dore ende cloppe soe wie op doen woude die dore ic quame in ende ic soude met hem mijn avontmael maken ende hi met my na dat avontmael soe volghet ruste want nieman en mach ghewarighe ruste hebben dan daer christus mede eet ende werscapt dat is daer christus in woent ende die christus leven in hem heet daer leet christus in die christum volghet in ghewarigher ghedoechsamheit ende die ghewarighe oetmoedicheit ende minne te gode ende tot sinen evenkersten heet dat minnet god meer dan uutwendighe penitencie nu van desen strenghen navolghende leven soe sel ghi merken waer toc dat ghi van gode meest ghedreven sijt want alle lude en sijn niet in enen weghe gheroepen te gode als sinte pauwels seit alle menscen en moghen niet een wise hebben noch een mensche alle wisen een yeghelic mensche houde sijn goede wise ende trecke daer in alle wisen ende neme in sijnre wise alle goede wisen want verwandelinghe der wisen dat maect somtijt een onghestadicheit want wat u mach gheven een wise dat moechdi oec vererighen in die andere ist dat sy goet sijn ende loeflijc ende ist dat ghi gode meent ende minnet alleen ende niet anders ende dat ghi mint ende meent dat alle creaturen gode alleen minnen ende menen in hare wisen dat maket u deelachtig alle des goets dat ghi in enen anderen mint want alle menschen en mogen niet een wise hebben noch enen wech gaen van buten mer si mocten enen wech gaen van binnen dat is die wech der minnen want die gode niet en mint hi is sonder wise ende eropel ende aldus machmen verstaen van herden leven van penitencien van sulken heylighen menschen die herde hert gheweest hebben in penitencien nu machmen spreken dat onse ghetrouwe vrient jhesus christus had emmer die hoechste wise van leven ende dier salmen met rechte volghen hier sult ghi merken ende verstaen hoe datmen onsen here jhesum christum met rechte volghen sal want soe wi hem gheliker sijn soe wi heyligher sijn mer met alle der wijs soe en connen wi hem niet ghevolghen want onse here vaste xl daghen alsoe en sal hem des nieman aennemen dat hi onsen lieven here alsoe navolghe mer christus onse lieve vrient heeft wel ghewrocht daer hi in ghemeint heeft dat wi hem gheestelic sellen na volghen ende niet lijlic ende daer om sal die mensche seer begeren ende daer na staen dat hi christum verstandelic na volghe dats te weten wat christus onse lieve vrient meest gemeent heeft inden navolghen dat heeft christus onse lieve vrient alre meest van ons ghemeent dat wi hem navolghen souden in minnen dats hem te minnen ende onsen evenkersten want hi seit self dat wi onderlinghe minne hebben souden ende daer in salmen bekennen dat wi sijn jongheren sijn niet aen grote penitencie te doen daer om is beter te achten een verstandich geestelic were dan een lijlic were want alsoe christus onse ghetrouwe vrient vaste xl daghen alsoe volcht hem na geestelic ende pijnt u te vasten van allen sonden ende dat is aldus te merken dat ghi uwes selfs waer nemen selt ende waer toe dat ghi u selven alre meest gheneycht vint dat ghi u daer in laet ende pijnt in uwe ongheordende gheneychtheit der sonden te wederstaen want in lijflike ghenoechten daer men grote gheneychtheit toe heet daer behoirt hem een mensche meer herdeliker ende ernsteliken te verwinnen als in wel te eten ende in wel te drincken ende ander dinghen dat hi die niet en volbringhe alsoe verre als hem dunet dat hi der dinghen niet noot en heeft ende oec den mensche is onderwilen zware te verdraghen een clein woert daer niet aen en leyt dan onsen lieven soeten here een grote slach of een smadelic woert was ende daer om pine dat cleyne te verdraghen om sijnre ewigher eren die dat grote verdroech om dijn ewighe salicheit ende aldus soe sal die mensche onsen lieven ghetrouwen vrient navolghen in allen dinghen na sijnre crancheit ende en der hem nemmermeer verre van gode achten alsoe langhe als hy die gebode gods houden wille ende hem ghehoirsam sijn wille want soe die mensche oetmoedigher ende ghehoersamer is soe hi meer verdraghen mach ende christum meer na volgen mach want nieman en was oetmoedigher noch gehoirsamer dan onse lieve here jhesus christus die eweliken moet sijn gheloet ende ghebenedijt amen