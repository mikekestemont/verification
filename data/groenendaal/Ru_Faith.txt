vanden kerstenen ghelove soe wie dat behouden wilt zijn ende comen in dat eewighe leven hem es van node noot dat hi hebbe ende behoude tot in zijn inde kersten ghelove want overmids ghelove soe wert die ziele met gode gheeenicht ende ghetrout als en bruyt haren brudegom ghelove leydt die ziele in een ghetrouwen gode ende gevet haere een zalich bekennen gods ende eewigher dinghe ende dit bekinnen beghint hier ende in dat eewighe leven eest volmaect want daer bescout men gode inder eewigher claerheit van aenschijn te aenschine alsoe hi es kersten ghelove leert ons hoe wij leven selen ende wat ons god van minnen ghedaen hevet ende noch doen wilt inder eewicheit ende hieromme sonder ghewarich ghelove en mach niemen wel leven noch gode behaghen noch salich werden wat hi anders goeder werke wrachte inden beghinne leert ons kersten ghelove dat yeghewelc ghelovich mensche zonder twifel ende sonder vreese met ongheveysder vrier herten meynen sal ende uutspreken metten monde aldus ic ghelove in eenen god den almechteghen vader sceppere ende makere hemels ende eerden ende alre sienlijcker dinghe ende onsienlijcker dinghe dat sijn materilijcke lijflijcke dinghe ende gheestelijcke dinghe als inghele ende zielen dit heeft god al zonder materie van niet ghescapen ende ghemaect ende hierna volcht onse ghelove aldus ic ghelove in onzen heere jhesum cristum den eengheboren sone gods die ute den vader gheboren es voer alle die werelt dat es sonder beghin inder eewicheit god van gode licht van lichte warich god van eenen ghewarighen gode gheboren niet ghemaect eene substancie dat es eene natuere met den vader sonder ondersceet overmids desen selven sone sijn alle dinc ghemaect want hi es die wijsheit des vaders daer alle dinc in leven ende al es daer anderheit ende onderscheet inden personen hi es ene eenighe natuere met den vader ende wij gheloven dat dese selve eewighe sone gods omme ons menschen ende om onze salicheit nedercomen es vanden hemelen ende hevet onse menscelijcke natuere aenghenomen ende es ontfaen vanden heilighen gheests dat es overmids werc ende cracht des heilichs gheests ende es gheboren vander maecht marien ende es warich mensce worden want ghelijckerwijs dat ziele ende lichaem tegader maken eenen mensche alsoe es de gods sone ende marien sone een cristus die omme onse zalicheit es ghepassijt ende ghepijnt ghecruyst doot ende begraven onder den rechter die doen was te jherusalem die hiet poncius pylatus ende altehans voer sine ziele neder tote der hellen met groter macht ende met groter vrouden ende brac met zijnder godlincker macht die poerten van motale ende die yseren grendele ende verloste die patriarchen ende de propheten die in hem ghelovet hadden ende met groten verlanghene sijns verbeydt hadden ende hi verloste dieghene die hem met trouwen ghedient hadden ende sonder dootzonde ghestorven waren van beghinne der werelt ende niemene anders meer want die gode niet en minden ende quaet ende onghetrouwe hadden gheweest ghelijc den duvelen die moeten eewelijc daer bliven ghelijckerwijs dat abraham sprac tot den rijcken vrecken man die in die diepe helle was begraven verre beneden onder alle deghene die gode toebehoorden in den derden dage stont cristus op vanden doden met eyghender cracht dat niemen anders doen en mach want sine gloriose levende ziele was met gode een in dat voerboech der hellen ende zijn doode lichaem was met gode een inden grave ende doen ziele ende lijf tegader quam doen stont hi op glorioes ende met hem vele ander lichamen in die eere sijns vader ende in glorien ende in vrouden alre inghelen ende alre heylighen ende alre goeder menschen ende sijnder menscheit es macht ende eere ghegheven in hemel ende in eerde ende inde helle ende overmids hem ende in hem zou es alle die macht der heiligher kercken ende alsoe als hi die doode opverwecte vore sine doot ende na sine doot met eyghender cracht alsoe hebben heilighe menschen dicwile in sire cracht lijflijc ende gheestelijc dode opverwect inden ouden testamente ende oec inden nuwen daerna opden vertichsten dach soe clam hi op toe den hemelen ja boven alle hemelen van materien alse die apostel spreect toe den gheestelijcken hemelen dat die inghelen zijn ja ende oec boven alle inghelen inden verborghenen hemel dat es in eene verborghene weerdicheit daer hi boven alle gheeste ghehoghet is want na der menscheit sidt hi ter rechter hant des almechtichs gods sijns vaders niet en zuldi wanen dat god die hemelsche vader sidt oft sta ochte dat hi handen hebbe want hi es een gheest maer die eedele menschelijcke natuere in cristo die es verheven ende gheseten boven alle ghescapene natuere in die hoochste macht ende in dat edelste goet dat god gheleysten mach ende hierna inden lesten daghe es hi toe te comenne met glorien ende met godlijcker moghentheit met groter scaren alle der inghelen ende der heilighen ende hi sal doemen ende oordeelen die levende ende de doode dat sijn die goede ende de quade ende sijns rijcs ende wert nemmermeer inde voert selen wij gheloven dat die vader metten sone sendden den heiligen gheest dat es harrer beyder minne opden vijftichsten dach na die opverstannisse onse heeren ende dien ontfenghen alle die apostelen met alsoe groter macht ende wijsheit dat si daerna niemene en ontsaghen maer sy leerden ende bekeerden in alle die werelt alle menschen die heblijc waren tot den rijcke gods ende hieromme sal yeghelijc kersten mensce volghen der heiligher kercken ende spreken met milder herten ende met vryen moede ic ghelove in den heilighen gheest die heere es ende maect levende want hi is die eewighe minne des vaders ende des soens ende hi es utegaende uten vader ende uten sone ende hi wert tegadere aenbeedt ende gheeert met den vader ende met den sone want die drie persone sijn een god dat es eene substancie in eenicheit der natueren ende alsoe als dat woord gods es die sone gods alsoe es die minne gods die heylighe gheest ende hieromme yeghewelc goet mensche die gode mint hi heeft den heilighen gheest in hem ende hi werct alle sine goede werke overmids den heilighen gheest ende hieromme spreect onse ghelove dat die heylighe gheest sprac dore die propheten dat was inden ouden testamente voer die toecomst ons heeren voert zele wij gheloven dat die heilighe gheest es eene uutvloeyende minne die vervult hevet hemel ende eerde met allen goede ende overmids dese minne soe es die heilighe kercke een ende ghemeyne al eertrike dore ende si es gheheeten apostelijc want die hoge prince sinte peeter ende die andere apostelen hebbense ghefondeert ende ghesticht op eenen vasten steen dat es jhesus cristus hy es onze fondament ende wij zijn alle levende steene inden tempel gods spreect sinte peeter dat es alsoe langhe als wij karitate ende kersten ghelove behouden ende alle ghelovighe menschen tegadere dat es die heylighe kercke want overmids den heilighen gheest die een bant es der minnen soe sijn sy alle vergadert in een ghelove ende in een doepsel in eene wet der ghebode ende der sacramente ende hieromme en sal niemen sijn noch bliven in twifele ochte in wane van eenighen poente dat die heilighe kercke ghemeynlijc oefent ende houdet want hi ware onghelovich ghewarich ghelove met minnen gheciert dat es die innichste ende de hoochste vroude die ic nu weet die eenvuldighe vergaderinghe alre ghelovigher menscen die es heylich want si zijn alle ghewasschen met den bloede ons heeren jhesu cristi ende si zijn ghesalvet met de gracien des heilighen gheest ende gheheylicht overmids de inwoeninghe der heiligher drivuldicheit ende hieromme es eenicheit der heyligher kercken alse die arke noe alle die buten der arken bliven die moeten alle bederven ende dat zijn alle dieghene die hemselven avedeylen ende in eenighen poente contrarie zijn der heiligher kercken ochte kerstenen ghelove dat es met valscher leeren met valschen hope met valschen twivele ende alle die hope ende troost setten in truffen ende in boeten in droemen in waersegheren in toverien inden duvel te bemanen ende alle die meer eeren ende ontsien oft minnen eenighe creatuere dan gode ende meer ghetrouwen in eenighe creatuere oft hopen dan in gode dit sijn alle aveghedeilde menschen ende verdorven lede die niet en leven in eenicheit der heiligher kercken want ghelijckerwijs dat eene ziele ende een lichame hebben vele lede alsoe heeft cristus ende die heilighe kercke vele lede die alle leven overmids den heilighen gheest ende alsoe alse een mensche met eenen monde spijst ende voedt alle sine lede ende elc let leeft ende dient den anderen alsoe ghelijckerwijs spijst ende voedt cristus eenyeghelijc goet menschen met sinen goeden werken alle die lede der heiligher kercken ende hieromme al zijn yeghewelken heilighen ende yeghewelcken goeden mensche sine werke proper ende eyghen in eeren ende in loene si zijn oec doergaende alle die lede der heiligher kercken want alle heilighen ende alle ghelovighe menschen sijn een in onsen heere jhesum cristum ende elc es des anders let ende cristus es dat principaelste let der heiligher kercken want hi es onseralder hooft ende wij sijn sine lede dat hooft ghevet leven alle sine leden ende die cristus gheest ende cristus leven in hem niet en hebben die en sijn sine niet maer zij zijn afghedeilde doode lede ende hieromme leeren ons die apostelen voerweert dat wij gheloven zelen ghemeyninghe der heilighen want alsoe ic tehants seide soe spijst ende voedt onse heere jhesus cristus met sinen gheeste ende met sinen levene die heilighen inden hemel ende die zielen int vaghevier ende die goede menschen in eertrijcke ende yeghewelcken na sinen staet want dit es al eene heilighe kercke ende eene ghemeyninghe der heilighen ende oec eene ghemeyninge alles goets ende opdat niemen buten deser ghemeynheit en blive soe spreect die heilighe gheest dore die apostele dat wij gheloven selen verlatenisse van al onzen zonden dat es inden eersten overmids den dopen daer wij ghedoept werden ende ghereynicht inden bloede ons heeren ende weder levende overmids sine heilighe doot hier wert scout ende pine vergheven van al den zonden die die mensche vore ghedaen hevet maer men mach dat doepsel niet meer dan eens onfaen nochtans en wilt ons die heilighe geest niet verliesen eest dat wij die ierste dope besmet hebben met onsen zonden dat ander doepsel es allen zondaren ghereet dien hare zonden rouwen ende ghenade soeken ende ghemeyninge der heylighen ende der heiliger kerstenheit begheren si werden alle ghedoept inden heilighen gheest dat is in die overvloedighe goetheit gods diere en gheene zonden en moghen zijn te groot noch te vele eest datmen ghenade soect na gherechte ordinancie der heiligher kercken hierna leert ons die heilige gheest dore der apostele mont dat wij gheloven zelen ende ontbeiden met allen heilighen dat ghemeyne opverstennesse alre lichamen van den eersten mensche tot den lesten dat es dat yeghewelcke ziele sal weder ontfaen haren properen eyghenen lichame dien si droech ende daer si in leefde op eertrijcke want god die al vermach ende alle dinc van nieute ghesciep inder eerster materien ende adams lichame maecte vanden lime der eerden hy es oec wel mechtich onse lichamen weder te makene vanden zelven pulvere der eerden dat van onsen lichame comen es hoe verre dat oec in eertrijcke ghedeylt es ende ghespraeyt ende dit hevet god eewelijc aensien dat behorlijc es ende recht dat die goede mensche in ziele ende in lichame gheloent werde die met ziele ende met lichame gode ghemint ende ghedient hevet ende dat es oec wel recht dat die quade mensche ghequelt ende ghepijnt werde alsoe als hi den duvel ende den zonden ghedient hevet ende in allen sinen levene niet beteren noch bekeeren en woude ende hieromme opden lesten dach dat es inden dage des oordeels alse die bazune luydt dan zelen alle die doode opstaen spreect die apostel sinte pauwels dat es als cristus die godssone nedercomen sal vanden hemelen inder locht met allen inghelen ende met allen heilighen ende met glorien ende met groter macht ende dit sal sijn bi jherusalem daer hi den eersten mensce maecte ende daer hi den mensche weder hermaecte met zijnder heiligher doot alsoe verre alst in hem was daer sal hi nedercomen ende sine stemme ende sijn ghebodt utegheven als een here ende een moghende rechter alder werelt ende overmids sine macht ende zijn ghebodt zoe selen alle lichamen der menschen wederghemaect zijn ende opstaen in eenen oghenblic niet ghelijc van oordinen noch van loene maer al ghelijc ende van eenen tide der jare dat es vanden selven tide dat onse heere jhesus cristus was doen hi starf om onzen wille want een mensche van hondert jaren ende een kint van eender nacht die selen ghelijc grot sijn van lichamen ende al sijn hier die goede menschen cropel lam ende blint si zelen opverstaen volcomen met allen leden sonder vlecke ende sonder smette glorioes als den lichame ons heeren jhesu cristi maer den quaden verdoemden sal in allen dinghen contrarie gheschien siet aldus sal yeghewelcke ziele haren eyghenen lichame aendoen ende sal comen ten oordeele met ziele ende met live ende alsoe als job spreect die heilighe man soe selen wij met onsen vleeschelijcken oghen gode sien dat es te verstane onsen heere jhesum cristum na sijnder menscheit want hi sal hem vertoenen in dier selver vormen ende ghedaenten daer hi om onsen wille in leefde ende starf die goede menschen zelen sijn aenschijn zien blide ende glorioes maer hi sal hem den quaden vertoenen in gruwele met groter onweerden ende sere vertorent ende overmids de gherechticheit ende de wijsheit gods die alle dinc claerlijc bekint soe sal yeghewelc mensche gherecht oordeel ontfaen van woorden ende van werken ende van allen dien dat hi ye ghedede ende dat ordeel en wert nemmermeer verwandelt want die quade selen eewelijc verdoemd sijn ende die goede eewelijc behouden hierna leert ons die heilighe gheest dore der apostele mont dat wi gheloven zelen eewich leven ende dat selen wij begheren ende daeromme spreken die apostele ende die heilighe kercke inden inde van onsen ghelove amen tot eenen teekene dat wij alle ontbeiden ende begheren selen die toecomende salicheit die ons van gode gheloeft es want dat es een inde ende een volmaectheit alles dies wij nu gheloven ende volmaecte zalicheit leecht daerane dat wij na dese elende verhaven werden met zielen ende met live in die glorie gods ende gode claerlijc bekinnen ende minnen ende besitten in een eewich ghebruken want boven alle dinc soe es god onse weselijc loen die wij boven al gheloven ende ghetrouwen ende daer wi alle onse doechde omme werken ende als wij dien loen vercrigen ende besitten dan sijn alle dinge int hoechste ende int edelste volbracht want dan selen wij gode eewelijc bekinnen ende met vierigen loste minnen ende sonder vermoyen dancken ende loven ende yeghewelc heilich sal hebben sinen zonderlinghen loen na sine weerde ende na sine heilicheit maer sijn toevallighe loen sal alsoe menichvuldich zijn als daer menich heilighe zijn sal want elc sal hem verbliden van des anders zalicheit als van sijns selfs maer die menichfuldicheit der loene ende der bliscap die yeghelijc hebben sal in hemselven ende in alle den anderen dat bekint god alleene ende hi maect vertoenen dien hi wilt daer sal zijn alle wijsheit want wij selen connen ende weten aldat wij begeren ende daer sal zijn alle macht want wij selen sijn coninghe ende godskindere ende doen aldat wij willen want daer sal zijn rijcheit ende die sal ons overvloeyen boven aldat wij begripen moghen eewighe schoenheit die niet vergaen en mach ende eewige vrede die niemen storen en mach daer sal sijn een overvloeyen alre rijcheit ende en invloeyen alre weelden ende een toevloeyen van allen goede ende een jonghe joghet sonder sterfelijcheit daer en sal niet sijn dat yemenne verdrieten mach maer al dat verbliden mach ende die bliscap ende de vroude ende die overvloedighe zalicheit die sal alsoe grot sijn ende alsoe menichfuldich ende alsoe afgrondich dat mense ghetellen noch ghemeten noch ghedincken noch bescriven noch ghespreken noch in gheenderwijs ghetoenen en mach want si es meerre dan wij met hopen ocht met begheerten ocht met al onsen crachten ghevaten moghen want god selve die sonder mate es ende ombegripelijc hi wilt onse loen ende onse bliscap ende onse vroude zijn ende hi spreect goet knecht ende ghetrouwe ganc in die bliscap dijns heeren ende hieromme als alle onse vate vol sijn ende overvloeyen vander glorien gods dan selen wij ingaen inde vroude ons heeren die sonder mate ende sonder gront es ende daerin selen wij ons verliesen ende weselijck bliven in een eewich ghebruken ende wi selen in ons zelven staen yeghelijc in sinen staet ende in sine ordene ende in cristo jhesu selen wij opgherecht sijn tot onsen hemelschen vader met eewigher eeren ende met eewighen love onder ons selen wij hebben schoonheit des hemels ende der eerde ende alle der elemente die ghechiert selen zijn na den lesten dach ende wij selen hebben neven ons gloriose inghele ende heilighen die met ons gode minnen ende loven selen eewelijc ende wij selen hebben in onsen gloriosen lichame eene levende siele gheciert met allen duechden ende onse lichamen selen sijn sevenvout claerre dan die zonne ende doerschinich als een cristal ochte een glas ende alsoe ondoechelijc dat alle dat helsce vier ende alle sweerde die ie gheworden en mochten ons niet quetsen noch deren altemael niet ende onse lichamen zelen sijn alsoe snel ende alsoe licht waer die ziele wilt sijn daer salsi den lichame medevoeren in eenen ogenblicke ende oec alsoe subtijl ware een muer van motale hondert milen dicke daer voere den lichaem dore alse den schijn der zonnen doer dat ghelas wij zelen met onzen lijflijcken oghen aensien onsen heere jhesum cristum ende sine gloriose moeder met allen heilighen ende alle die lijflijcke schoonheit die ic u vore ghenoemt hebbe wij zelen met onsen inwindighen oghen aensien den spieghel der wijsheit gods daer alle dinghe in blicken ende lichten selen die ie gheworden die ons verbliden moghen ende wij selen hooren met onsen uutwendighen ooren die melodie ende den soeten sanc der inghele ende der heilighen die gode loven selen eewelijc ende met onsen inwindighen ooren selen wij horen dat ingheborne woort des vaders ende in dien woorde selen wij ontfaen alle const ende alle waerheit ende die edele gore des heylichs gheests sal vore ons liden die soetere es dan alle die baalseme ende alle die dierbare crude die ie gheworden ende die gore sal ons trecken ute onsselven in die eewighe minne gods ende wij selen ghesmaken die eewighe goetheit gods die soete es boven alle honich ende die sal ons voeden ende doergaen siel ende lijf ende daerna sal ons altoes hongheren ende dorsten ende overmids hongher ende dorst soe sal smaken ende voeden altoes bliven ende vernuwen ende dat es eewich leven wij selen met minnen minne begripen ende van minnen begrepen werden ende god sal ons besitten ende wij hem weder in eenicheiden wij selen gods ghebruken ende eenich met hem rasten in salicheiden ende dat wiselose ghebruken ende in overwesene rasten dat es die hoochste gront der zalicheit want daer es men verswolghen boven honghere in zatheit daerin en mach gheen hongher comen want daer en es niet dan eenheit daer selen alle minnende gheeste ontslapen in die overweselijcke demsterheit nochtan selense altoes leven ende waken in lichte der glorien ende yeghewelc sonderlinghe in sinen staet ende in sine ordine met alder cierheit ende met der glorioser oefeninghen daer ic u tehans af hebbe gheseghet ende hieromme en laet u niemene bedrieghen met valscher ledicheit want dat ic u segghe dat tuycht onse ghelove ende die heilighe scriftuere want het es eene eewighe waerheit wij selen minnen ende ghebruken werken ende rasten oefenen ende besitten ende al tegadere in eenen nu sonder voer ende na ende niemene en gheloeft die u contrarie seecht ic mochte u noch segghen van sonderlinghen loene ende van voernemender weerdicheit der maertelaren ende der maechden ende der leeraren maer dat late ic bliven der waerde es ghenoech dit es dat eewige leven dat den gheenen toebehoort die ten oordeele gods staen selen ter rechter siden daer cristus toe spreken sal comt ghebenedide mijns vaders besidt dat rijcke dat u bereet es van beghinne der werelt ende altehans daerna sal hi hem keeren ter slincker siden totden onghelovighen ende tot alle dengheenen die van opden eersten dach der werelt tot opten lesten dach ghestorven sijn in dootsonden ende tot hen sal hi spreken gaet van my vermalendide in dat eewige vier dat bereet es den duvelen ende sinen boden dat es lucifere ende allen sondaren met allen den duvelen want die sondare es des duvels bode ende sijn eyghen knecht niet alleene des duvels knecht maer oec der zonden knecht spreect onse heere selve altehans sal cristus opvaren met sinen inghelen ende den gherechten menschen in dat eewighe leven ende die duvel sal nedervallen met den sinen inden helschen put in dat eewich torment der hellen ende ommedat de verdoemde ghesondicht hebben in haren ewe jeghen eenen eewighen ongheenden god ende hare verkeerde wille met der vlecken der sonden eewelijc blijft daeromme es die pine die der zonde antweert eewich ende si hebben willens ende wetens die ghenade gods van hem verdreven ende hebben vercoren tijtelijcke dinghe vore eewighe dinghe ende want si gode versmaet hebben ende sine ghenade daeromme moeten si sijns eewelijc daerven dat een man willens ende wetens vercoept ende dies hi vertijt dat es recht dat hi dies darve gods darven eewelijc ende alder zalicheit dat es een pyne die comt van scade die pyne es gheestelijc ende sy es meerre dan eenighe pyne van lijflijcken ghevoelne maer die jonghe kindere die sonder doepsel sterven eer si te bescheydenheiden comen sijn si darven gods alleene omme die erfzonde ende si en hebben ghene andere pine maer die hem met haersselfs eyghenen wille avekeren ende laten gode ende versmaden datsi gods darven eewelijc dat es hare eerste pine ende die swaerste maer want si hem ghekeert hebben ten creatueren met ongheordender minnen jeghen die eere gods der ongheordender minnen antweert een eewich vier maer weder dat vier si gheestelijc och lijflijc ocht beide daer ict badt vore houde dat bevelen wij gode want gods es wel mechtich dat hi materileec vier berren doe in ziele ende in lichame ende hierna volghet die derde pine die noch innigher es ende dat es eene eewighe helsche kelde want die gode niet en mint hi brinct grote coude ende in coude moet hi eewelijc bederven ende die creatueren mint onordelijc hi moet berren want hi bringt selve dat vier dat es die verkeerde minne die sonder godlijcke minne ten oordeel comt die inwindicheit sijns gheests sal beven van helscher couden ende die daer verkeerde vremde minne bringhet die sal in ziele ende in lijf berren met helschen viere si selen hebben inwindighe donckerheit van haren zonden ende si zelen darven alles lichts van buten dan alsoe vele dat si moghen zien eyselijc vertoenen der duvele ende der verdoemder lichamen ende der onreynder stat ende die worm der conziencien en sal niet sterven maer hi sal altoes knaghen ende berespen ende tugen dat si mochten hebben verdient eewich leven ende overmids hare zonden ende hare scout comen sijn in die eewighe pyne ende van groten anxte sullen si suchten ende claghen niet van rouwen noch van hate der zonden maer van groten gruwele der eewigher pynen si selen altoes sterven ende sterven ende nemmermer versterven ende daeromme es die helsce pyne gheheeten ene eewighe doot ende die doot salse ontvoeden spreect die prophete want ghelijckerwijs dat die glorie gods die heilighen voedt met vrouden alsoe ontvoedet die helsche pyne de verdoemde met eewigher droefheit ende daer sal zijn een eewich onthopen want si zelen seker weten dat diere pinen nemmermeer inde en wert ende alsoe alse die sonden nu sijn menicfuldich ende in menigherwijs alsoe sal yeghewelke pine antwerden yeghewelken zonden want die hier hoverdich ende opgaende sijn die selen daer die nederste sijn ende als een voetghetert der duvele ende der verdoemder menschen want die helle die es die kerker der gherechticheit gods daer alle dinghe na gherecht oordeel ghewroken selen werden die ghierighe vrecke herten die selen doergoten werden ende vervult met berrender vlammen alse gloeyende selver ende gout ende als gesmolten motael ende dan selense die doot begheren maer si en mach hem niet werden onderlinghe haet ende nijt deen tot den anderen sal daer sijn meerre dan nie was inde werelt nochtan moetensi eewelijc alsoe bieen bliven alse eenich dinc datmen tegader siedt in eenen pot onweerdicheit toten ende abolghe sal daer sijn alsoe groot als ofte alle verwoede honde waren ende yeghelijc den anderen verslinden ende verscoren woude die traecheit sal daer sijn so groot in ziele ende in lichame datsi nemmermer en selen connen eenighe duecht ghewerken ocht begheren ende haer lichamen selen sijn swaerre ende ombeweechlijckere dan molensteene ende alsoe oft si met yseren ketenen ghebonden ende ghehecht waren die gulsighe ende die leckere die gods nu vergheten ende al haren troost ende al haer welvaert setten inden lost harer kelen eest datsi daer in bliven ende sterven hare spise ende hare dranc sal sijn solfer ende wallende pec ende van dier heeter spisen sal hem uutvloeyen dat helsche sweet waert moghelijc dat een man van motale ware ende viele een dropel op hem van dien helschen sweete hi soude smelten ende hierave hebic een exempel ghehoort het waren drie gulsighe monike op ghenen rijn die altoes besiden van den convente aten ommedat si zonderlinghe spise hebben wouden die twee storven haestelijc ende onversien deen verworchde ende dander verdranc daer hi baden soude doen quam die een doode weder ende openbaerde hem den derden gheselle die noch leefde ende seide hi ware verdoemt doen vraechde hem die levende monic oft sine pine groot ware ende hi nam sijn hant ende liet eene druppe sweets vallen op eenen candelare van tenne ocht van motale die daer stont ende hi versmalt in eenen oghenblicke als ruet ocht was in eene gloeyende oven ende de stanc wert soe groot dat die moneke moesten den cloester rumen drie daghen ende die monic die dit sach hi liet den clooster ende waer minderbroeder ende diet my seyde hadde daer monec gheweest ende was worden predicheere ic mochte u noch segghen een exempel dat ic ghelesen hebbe van dengheenen die leven ende sterven in oncuysheiden sonder rouwe ende biechte maer dat willic laten want het en es niet tamelijc te hoorne maer ghi sult seker weten dat grotheit der pinen sal antworden grotheit der ghenoechten diemen ghesocht hevet ende gheoefent jeghen dat ghebodt gods ende ordinancie der heiligher kercken ende inden selven lede daermen den duvel ende den vleesche mede dient daerin salmen sonderlinghe ghepijnt ende ghequelt werden want die moghende hant der gherechticheit gods werct inden helschen viere ende hieromme berrent dat vier in elcken zondare na die wise dat hijs verdient hevet ende oec na maniere ende na wise der zonden ende dit vier blijft eewich sonder blusschen ende minderen want si en selen nemmermeer goet werken noch goet begheren ende hieromme gheboet onse heere in sinte matheus evangelie datmen dien mensche die gheen bruloftcleet aen en hevet dat es die ten oordeele comt sonder caritate datmenne hande ende voete ghebonden worpe in die uterste deemsternisse dat es in eene ewighe verghetenisse alles troost ende alder ghenaden daer sal zijn spreect onse heere weeninghe ende crijselinghe van tanden dat es helsche sanc die eewelijc dueren moet burlen ende ulen der duvelen ende der verdoemder menschen ende al dat eyselijc es dat salmen daer sien ende horen ende ghevoelen inden helschen putte sal sijn eewich vier beven ende suchten ende crijselinghe der tande donckerheit ende rooc inwindighe tranen alindich roepen bescouwinghe der duvelen ende der verberender aensichten der verdoemder menschen lachter ende scande ende van hitten verdroghen ende verderven van dorste ende derven alles goets inden kerker der hellen met keetenen ghebonden te sine ende solferstanc alindighe vreese ende sceemde ende bittere seericheit den worm der conziencien altoes cnaghende haet ende nijt ende eewich toren ende rouwe datmen darven moet gods aenschijn te scouwene siet diet sijn die poente die behoren ter helscher pynen ende inden daghe des oordeels sal de helle ontfaen alle die verdoemde waer sij sijn ende daertoe alle den stanc ende de onreynicheit der werelt ende si sal boven toeghesloten worden ende nemmermeer en sal daer duvel noch mensche utecomen maer si selen boven sijn ghestopt ende bedect als eenen pot daermen in stooft ende overmids de gherechticheit gods ende hare quaetheit selen si alsoe sieden ende braden eewelijc sonder inde ende hieromme seggic u allen die noch in deser tijt der gracien sijt dat ghi kiest ende deylt met welcker gheselscap dat ghy leven ende sterven wilt en can u de glorie gods niet getrecken laet u doch die helsce pyne ververen opdat ghi de sonden laet ende duecht aengrijpt want dat ic u gheseecht hebbe dat es kersten ghelove ende der heylighen waerde ende haer sentencie ende eewighe waerheit bid gode dat wij kersten ghelove behouden ende alsoe ghechiert sijn met duechden dat wij ten ordeele gods cristus woort horen moeten comt ghebenedide mijns vaders besidt dat rijcke dat u bereet es van beghinne der werelt dat verleene ons die vader die sone ende die heilighe gheest amen