vanden blinckenden steen die mensche die leven wilt inden volcommensten staet der heiligher kerken hi moet sijn een eernstachtich goet mensche ende een innich gheestelijc mensche ende een verhaven godscouwende mensche ende een uutvloende ghemeyne mensche alse dese viere dinghe vergaderen in eenen mensche dan es sinen staet volcomen ende altoes wassende ende toenemende in meer gracien ende in allen doechden ende in kinnessen der waerheit vore gode ende vore alle redelijcke menschen nu seldi merken drie poente die eenen goeden mensche maken dat eerste poent dat een goet mensche hebben moet dat es eene suvere conziencie sonder wroeghinghe van dootsonden ende hieromme die een goet mensche werden wilt hi moet hemselven proeven ende merken met groter besceedenheit van dier tijt dat hi zonde doen mochte ende van dier tijt moet hi hem purgeren na ordinancie ende na maniere der heiligher kerken dat ander poent dat eenen goeden mensche maect dat es dat hi ghehoorsam moet sijn in allen dinghen gode ende der heiligher kerken ende sijnre eyghender besceedenheit ende desen drien moet hi gelijc ghehoorsam sijn soe leeft hi sonder twifel ende sorghe ende hi blijft altoes omberespt van binnen van allen sinen werken dat derde poent dat yeghewelcken mensche toebehoort dat es dat hi principalijc gods eere meynen sal in allen sinen werken maer eest alsoe dat hi overmids onlede ende menichfuldicheit sire werke altoes gode voer oghen niet en hevet ten alre minsten moet in hem staen dat hi meyne ende beghere te levene naden lieften wille gods siet dese drie poente aldus beseten maken eenen goeden mensche ende soe wien dat eenich poent ghebreect van desen drien die en es niet goet noch inder gracien gods maer wanneer dat enich mensche dese drie poente in sijn herte begrijpt te volbringhene hoe quaet hi vore gheweest heeft inden selven oghenblicke wert hi goet ende es gode ontfanclijc ende vol der gracien gods voertmeer sal dese goede mensche werden een innich gheestelijc mensche daertoe behoren noch drie andere poente dat eerste poent dat es onverbeeltheit van herten dat ander poent dat es gheestelijcke vriheit inder begherten dat derde poent dat es inwindighe eeninghe te ghevoelen met gode nu merke yeghewelc hem selven dien dunct dat hi gheestelijc es soe wie onverbeelt wilt zijn van herten hine mach gheen dinc met liefden besitten noch ane niemene met willigher gheneichtheit cleven ochte wandelen want alle wandelinghe ende alle liefde die puerlijc omme die eere gods niet en es die verbeelt des menschen herte want si en es ute gode niet gheboren maer ute den vleesche ende hieromme sal de mensche geestelijc werden soe moet hi alre vleeschelijcker liefden vertieen ende ane gode alleene met loste ende met liefden cleven ende hem alsoe besitten ende daermede wert verdreven alle verbeeltheit ende alle ongheordineerde liefde ten creatueren ende inden besittene gode met liefden soe wert die mensche van binnen onghebeelt want god es een gheest die niemen eyghenlijc verbeelden en can maer inder oefeninghen sal de mensche goede beelden vorenemen alse dat doghen ons heren ende alle die dinghe diene verwecken moghen te meere devocien maer inden besittene gode so moet de mensche vallen op ene blote onghebeeltheit die gods es ende dit es dat eerste poent ende dat fondament in eenen gheestelijcken levene dat ander poent dat es inwindighe vriheit dat es dat hem die mensche onverbeelt ende onghehendert verheffen mach te gode in alre inwindigher oefeninghen dat es in dancke ende in love in weerdicheden in devoten ghebeden in innigher liefden ende in allen den dinghen die lost ende liefde werken can overmids hulpe der gracien gods ende inwindighe ernst tot alre gheestelijcker oefeninghen overmids dese inwindighe oefeninghe ghereictmen dat derde poent dat es datmen ghevoelt eene gheestelijcke eeninghe met gode soe wie dat heeft in sijnre inwendigher oefeninghen eenen onverbeelden vrien opganc tote sinen gode ende niet en meynt dan die eere gods hi moet ghesmaken der goetheit gods ende hi moet van binnen ghewarighe eeninghe met gode gevoelen ende in deser eeninghen wert volmaect een inwindich gheestelijc leven want ute deser eeninghen wert die begherte altoes van nuwes gherenen ende verwect tot nuwen inwindighen wercken ende al werkende es de gheest opgaende in een nuwe vereeninghen ende aldus vernuwet werc ende eeninghe altoes ende dit vernuwen in werkene ende in eeninghen dat es een ghestelijc leven ende aldus moechdi proeven hoe de mensche goet es overmids sedelijcke duechden met rechter meyninghen ende hoe hi gheestelijc werden mach overmids inwindighe deuchde ende eeninghe met gode ende sonder dese poente en mach hi noch goet noch gheestelijc sijn voertmeer seldi weten sal dese ghestelijcke mensche een godscouwende mensche werden daertoe behoren oec drie poente dat eerste poent es dat hi dat fondament sijns wesens grondeloes ghevoele ende alsoe moet hijt besitten dat ander poent es sine oefeninghe moet sijn wiseloes dat derde poent sine inwoninghe moet sijn een godlijc ghebruken nu verstaet ghi die inden gheeste leven wilt want niemen anders en sprekic toe die eeninghe die de gheestelijcke mensche met gode ghevoelt wanneer dat hare die eeninghe den gheest oppenbaert sonder gront dat es sonder mate diep sonder mate hoghe sonder mate lanc ende breet inder selver openbaringhen soe wert die gheest gheware dat hi hemselven overmids minne ontsoncken es in die diepheit ende onthoghet in die hoocheit ende ontgaen in die lancheit ende hi ghevoelt hemselven verdoelt inde wijtheit ende hi ghevoelt hemselven wonende in die ombecande becantheit ende hi ghevoelt hemselven ontvloten dore dat aenclevende ghevoelen der eeninghen in eenicheit ende dore al sterven in die levendicheit gods ende daer ghevoelt hi hem een leven met gode ende dit es en fondament ende dat eerste poent in eenen scouwenden levene ende hierute ontspringhet dat ander poent dat es eene oefeninghe boven redene ende sonder wise want die eenicheit gods die yeghelijc scouwende gheest in minnen beseten heeft die es eewelijcke intreckende ende ineyscende die godlijcke persone ende alle minnende gheeste in haers selfsheit ende des intreckens ghevoelt yeghewelc die mint men ende meer na mate sire minnen ende na wise sire oefeninghen ende die des intreckens wareneemt ende daerbi blijft hi en mach niet vallen in dootsonden maer die scouwende mensche die sijns selfs ende alre dinc verteghen hevet ende enghene avetrecken en ghevoelt ommedat hi gheen dinc met eyghenscap en besit maer alre dinghen leedich steet soe mach hi altoes bloet ende onverbeelt comen in dat innichste sijns gheests aldaer vint hi gheoppenbaert een eewich licht ende in dien lichte ghevoelt hi dat eewighe inmanen der eenicheit gods ende hi ghevoelt hemselven alse eenen eewighen brant der minnen dien boven al ghelust een te sine met gode soe hi des intreckens ochte des inmanens bat wareneemt soe hijs meer ghevoelt ende soe hijs meer ghevoelt soe hem meer lust een te sine met gode want hem lust die scout te betalene di hem ghemaent wert van gode dat eewighe inmanen der eenicheit gods dat maect inden gheeste een ewich berren van minnen maer daer de gheest sonder onderlaet die scout betaelt dat maect in hem een eewich verberren want in die overforminghe der eenicheit falieren alle gheeste in haren werkene ende en ghevoelen anders niet dan al verberen in die eenvoldighe eenheit gods dese eenvoldighe eenicheit gods en mach niemen ghevoelen noch besitten hi en si voerstaende in onghemetenre claerheit ende in minnen boven redene ende sonder wise inden vorestane ghevoelt die gheest in hem een eewich berren in minnen ende in desen brande der minnen en vint hi inde noch beghin ende hi ghevoelt hemselven een met desen brande der minnen altoes blijft die gheest berrende in hemselven want sine minne es eewich ende altoes ghevoelt hi hem verberrende in minnen want hi wert ghetrocken in die overforminghe der eenheit gods daer die gheest berrent in minnen eest dat hi hemselven merct hi vint onderscheet ende anderheit tusschen hem ende gode maer daer hi verberent daer es hi eenvoldich ende en heeft gheen ondersceet ende daeromme en ghevoelt hi anders niet dan eenheit want die onghemetene vlamme der minnen gods si verteert ende verslint al dat si bevaen mach in haers selfsheit ende aldus mochdi merken dat die intreckende eenicheit gods anders niet en es dan grondelose minne die den vader ende den sone ende al dat leeft in hem met minnen intreckende es in een eewich ghebruken ende in deser minnen wille wij berren ende verberen zonder inde in eewicheit want hierinne es gheleghen alre gheeste salicheit ende hieromme soe moeten wij al onse leven fondeeren op een grondeloes abis soe moghe wij eewelijc in minnen sincken ende ontsincken onsselven in die grondelose diepheit ende metter selver minnen sele wij hoghen ende onthoghen onsselven in die ombegripelijcke hoocheit ende in die minne sonder wise sele wij dolen ende si sal ons verleiden in die onghemetene wijtheit der minnen gods ende daer inne sele wij vlieten ende onsselven ontvlieten in die ombekinde welde der rijcheit ende der goetheit gods ende daer inne selen wij smelten ende versmelten wielen ende verwielen eewelijc in die glorie gods siet in yeghewelc ghelijckenisse van allen desen soe toene ic eenen scouwenden mensche sijn wesen ende sine oefeninghe maer niemen anders en maecht verstaen want scouwenden leven en mach niemen anderen leeren maer daer hare die eewighe waerheit openbaert inden gheste daer werden alle dinghe gheleert diere noot es ende hieromme spreect die gheest ons heeren inden boeke der heimelijcheit gods dien sinte jan bescrijft den verwennenden spreect hi dat es diegheene die hemselven ende alle dinc verwint ende overclemt dien sal ic gheven spreect hi verborghen hemels broot dat es inwindighen verborghenen smaec ende hemelsce vroude ende ic sal hem gheven spreect hi een blinckende steenken ende in dien steenken eenen nuwen name ghescreven die niemen en weet dan diene ontfeet dit steenken es ghenoemt een terdelinc om sine cleynheit want al terdet die mensche onder sine voete het en doet hem niet wee dit steenken es blinckende claer ende roet alse een vierighe vlamme ende het es cleyne ende ront ende effene alomme ende herde licht met desen blinckenden steenken verstaen wij onsen heere jhesum cristum want na sire godheit soe es hi een blic des eewichs lichts ende en schijn der glorien gods ende en spieghel sonder vlecke daer alle dinghe in leven soe wie dat alle dinc verwint ende overclemt hem wert dese blinckende steen ghegheven ende daerinne ontfeet hi claerheit waerheit ende leven dese steen es oec ghelijc eenre vierigher vlammen want die vierighe minne des eewichs words heeft al eertrijcke vervult met minnen ende wilt alle minnende gheeste te niete in minnen verberen dit steenken es oec soe cleyne dats de mensche cume ghevoelt al tert hijt onder sine voete ende hieromme eest gheheeten calculus dat es een terdelinc ende dit bediet ons sinte pauwels daer hi spreect dat de sone gods hem selven heeft vernieut ende cleyne ghemaect ende heeft eens knechts forme aenghenomen ende heeft ghehoorsam gheweest tot der doot des crucen ende hi spreect selve dore des propheten mont ic ben een worm ende niet een mensche lachter der menschen ende een verworpenisse des volcs ende hi maecte hemselven alsoe cleyne inder tijt dattene die joden onder haer voete torden ende si en ghevoeldens niet want hadden sine gods sone bekint si en haddene niet dorren crucen noch es hi cleyne ende ongheacht in alre menschen herten diene niet en minnen dit edele steenken daer ic af spreeke dat es al ront ende ghelijc effene alomme die rontheit des steens leert ons dat die godlijcke waerheit beghin noch inde en heeft die effenheit alomme dat hi alle dinc eeffene weghen sal ende yeghewelcke na sine verdiente gheven ende die ghichte sal hem eeuwich sijn die leste eyghenscap die ic segghen wille van desen steene dat es dat hi sonderlinghe licht es want dat eewighe wort des vaders en heeft gheene waghe nochtan dreghet hemel ende eerde in sire cracht ende het es allen dinghen even na nochtan en maecht niemen hervolghen want het es onthoghende ende voergaende allen creatueren ende dient wilt ende daert wilt salt hem oppenbaren ende in sijnre lichtheit heeft onse sware menscheit overclommen alle hemele ende sidt ghecroent ter rechter handt sijns vaders siet dit es die blinckende steen die den scouwenden menschen ghegheven werdt ende in desen stene eenen nuwen name ghescreven die niemen en weet dan dien ontfeet ghi sult weten dat alle gheeste ghenaemt werden in haren wederkeere te gode ende yegewelc sunderlinge na eedelheit sijns dients ende na hoocheit sijnre minnen sonder alleene die eerste name der onnoselheit dien wij inden doopen ontfaen die es ghechiert metter verdienten ons heeren ende alse wij desen name der onnoselheit verliesen overmids sonde eest dat wij noch gode ghevolsaem sijn willen sonderlinghe in drien werken die hi in ons werken wilt soe werden wij anderwerf ghedoept inden heilighen gheeste ende daer ontfaen wi eenen nuwen name die ons ewelijc blijft nu verstaet die vrye werke ons heeren die hi in alle menschen werct die hem daertoe voeghen willen dat eerste werc dat god ghemeinlijc werct in allen menschen dat es dat hise alle ghemeinlijc roept ende noodt te sijnre eeninghe ende alsoe langhe alse de sondare desen roepene ontblijft soe moet hij darven alle der ander gaven gods die daerna volghen souden nu hebbe ic ghemerct dat alle sondaren sijn ghedeilt in vijf partien die eerste partie dat sijn alle dieghene die onachtsam sijn goeder werke die leven willen na gherieve des lichaems ende na lost der senne in onleden der werrelt ende in menichfuldicheiden van herten dese sijn alle onheblijc die gracie gods te ontfane ende al hadden si se ontfaen si en moghen se niet behouden die andere partie dat sijn diegheene die willens ende wetens in dootzonden ghevallen sijn ende daermede oec goede werke werken ende altoes gode vreesen ende ontsien ende goede liede lief hebben ende haers ghebeds begheren ende daerinne hopen nochtans also langhe alse die avekeer ende die ghenoechte ter zonden verwent ende verweecht die minne ende den toekeer te gode also langhe sijn si onweerdich der gracien gods die derde partie der zondaren dat sijn alle onghelovighe menscen ochte die dolen inden ghelove wat si goeder werke werken ochte wat wisen dat si voeren si en moghen gode niet behaghen sonder ghelove want ghewarich ghelove es een fundament alre heilicheit ende alre doechde die vierde partie dat sijn dieghene die sonder vreese ende sonder sceemte in dootzonde ligghen ende gods noch sire gaven niet en roken noch geenre doechde en achten maer al gheestelijc leven houden si vore gheveinstheit ochte bedrieghenisse ende al datmen hem van gode seghen mach ochte van doechden horen si node want si hebben in haren moede alsoe gheset alse ochte noch gode noch hille noch hemelrijcke en ware ende hieromme en willen si niet weten dan dat si nu ghevoelen ende jeghenwordich hebben siet dese liede sijn alle van gode verworpen ende versmaet want si zondighen inden heiligen gheeste nochtans moghense bekeeren maer dat comt swaerlijc toe ende selden die vijfste partie van sondaren dat sijn die gheveynsde menschen die uutwendighe goede werke werken niet omme die eere gods noch omme haers selfs salicheit maer omme eenen name van heilicheiden ochte omme eenighe verganckelijcke dinghe al schinen si van buten goet ende heilich si sijn van binnen valsch ende aveghekeert van gode ende si darven der ghenade gods ende alre doechde siet aldus hebbe ic u ghenoemt vijf partien van sondaren die alle werden ingheroepen ter eenigen gods maer alsoe langhe alse die sondare hem utegheven wilt inden dienste der sonden soe blijft hi doef ende blint ende onheblijc te smakene ochte te gevoelen alle dies goeds dat god in hem werken wilt maer wanneer dat die sondere tot hemselven comt ende sijnsselfs waerneemt eest dat hem dan sijn sondighe leven meshaecht soe naket hi gode maer wilt hi den roepene ende den noedene gods ghehoersam sijn soe moet hi vrilijc begripen te latene die zonden ende penitencie te doene ende also wert hi eendrachtich ende eenwillich met gode ende ontfeet die ghenade gods ende hieromme inden eersten sele wij aldus gode anesien dat hi overmids sine vrye goetheit alle menschen sonder ondersceet roept ende noot te sijnre eeninghen beide goede ende quade ende niemenne uutghelaten ten anderen male selen wij der goetheit gods aldus ghevoelen dat si uutvloeit met ghenaden in alle menschen die den roepen gods ghehoorsam sijn ten derden male soe sele wij claerlijck in ons bevinden ende verstaen dat wij moghen werden een leven ende een gheest met gode eest dat wij onsselfs vertien in alre wijs ende volghen der ghenaden gods in dat hoochste daer si ons wisen wilt want die ghenade gods werct ordenlijc in yeghelijcken mensche na mate ende na wise sijnre ontfanclijcheit ende hieromme overmids dat ghemeyne inwerken der gracien gods soe ontfeet yeghelijc sondare wijsheit ende cracht die sonde te latene ende ter doecht te keerne eest dat hi wilt ende overmids dat verborghene medewercken der gracien gods soe mach yeghelijc goet mense alle sonden verwinnen ende alle becoringe wederstaen ende alle doechde volvoeren ende inde hoochste volcommenheit volstaen eest dat hi in allen dinghen der gracien gods ghevolchsam es want al dat wij sijn ende al dat wij hebben ontvaen van buten ende van binnen dat sijn alle die vrie gaven gods daer wij hem ave dancken selen ende daer wij hem mede dienen moeten selen wij hem behagen maer het sijn vele gaven gods die den goeden sijn hulpe ende ocsuin ten doechden ende den quaden sijn hulpe ende ocsuin ten sonden alse ghesonde scoenheit ende wijsheit rijcdom ende eere der werelt dit sijn die nederste ende onwertste gaven gods die god ghemeenlijc gheeft om orbore sinen vrienden ende sinen vianden den quaden ende den goeden ende hiermede dienen die goede menschen gode ende sinen vrienden ende die quade haren vleesche ende den duvel ende der werelt oec moechdi merken dat selcke menschen die gave gods ontfaen als ghehuerde knechte gods ende selke andere alse ghetrouwe knechte ende dese sijn onderlinghe contrarie in allen inwindighen werken dat es in minnen ende in meyninghen in ghevoelene ende in allen inwindighen wercken ende oefeninghen van levene nu merct alle die menschen die hemselven also onordelijc minnen dat si gode anders niet dienen en willen dan omme haer eyghen ghewin ende omme haer eyghen loen die sceden hem alle van gode ende behouden hemselven onvry ende in eyghenheiden want si soeken ende meinen hemselven in al hare werken ende hieromme met al haren ghebede ende met al haren goeden werken soeken si tijtelijcke dinghe ochte eewighe dinghe die si verkiesen omme hare gherief ende omme haers selfs orbore dese menschen sijn tot hemselven ghevoecht onordelijcke ende hieromme bliven si altoes met hemselven alleene want hem ghebreect gherechte minne diese vereenighen soude met gode ende met alle sinen gheminden ende al schinen dese menschen houdende die wet ende die ghebode gods ende der heiligher kercken si en houden niet die wet der minnen want al dat si doen dat doen si van noode ende niet van minnen opdat si niet verdoemt en werden ende ommedat si onghetrouwe sijn in haerre inwindicheit soe en dorren si gode niet ghetrouwen maer al haer inwindighe leven es twifel ende vaer arbeit ende ellende want si aensien ter rechter siden dat eewighe leven ende dat vreesen si te verliesene ende si aensien ter slincker side die eewighe helsche pine ende die vresen si te vercrighene al dat ghebet ende alle dien arbeit ende alle die goede wercke die si werken moghen omme dese vreese te verdrivene dat en hulpt niet want soe si hemselven meer minnen onordelijc soe si die helle meer ontsien ende hierane moechdi merken dat die helsche vreese comt van eyghenre minnen die si tot hemselven hebben nu spreect doch die prophete ende oec die boeck der wijsheit dat beghin der wijsheit dat es die vreese gods maer dat es die vreese die gheoefent wert ter rechter siden daermen ontsiet te verliesene sine eewighe salicheit want dese vreese comt ute naturlijcker neyghinghen die elc mensce in hem heeft salich te sine dat es gode te scouwene ende hieromme al es die mensche gode onghetrouwe eest dat hi sijns selfs van binnen waerneemt hi ghevoelt hem gheneyghet ute hem selven tot der salicheit die gode es ende dese zalicheit vreest hi te verliesen want hi mint hemselven meer dan gode ende hi mint die salicheit avetreckende omme sijns selfs wille ende hieromme en dar hi gode niet ghetrouwen nochtans heedt dat die vreese ons heeren die beghin es der wijsheit ende eene wet der onghetrouwer knechten gods want si dwinct den mensce die sonder te latene ende die doechde te begherne ende goede werke te werkene ende dese dinghe bereiden den mensche van buten die gracie gods te ontfane ende een ghetrouwe knecht te werden maer inder selver uren dat hi metter hulpen gods sine eyghenheit verwinnen mach dat es dat hi sijnsselfs alsoe ledich wert dat hi gode ghetrouwen dar alle dies hem noot es siet met desen selven werke behaecht hi gode also dat hi hem sine ghenade gheeft ende overmids die ghenade ghevoelt hi gherechter minnen ende die minne verdrijft twifel ende vreese ende doet den mensche ghetrouwen ende hopen ende alsoe wert hi een ghetrouwe knecht ende wert minnende ende meynende gode in alle sinen werken siet dit es dat onderscheet tuscen die ghetrouwe knechte ende die onghetrouwe noch moghen wij merken dat groot ondersceet es tusschen die ghetrouwe knechten ende die heimelijcke vriende gods want overmids hulpe ende die gracie gods soe verkiesen die ghetrouwe knechte die ghebode gods te houdene dat es ghehorsam te sine gode ende der heiligher kerken in alle manieren van duechden ende van goeden seden ende dit heet een uutwendich leven ochte en werkende leven maer die heimelijcke vriende gods si verkiesen met den gheboden te houdene die levende rade gods dat es een minlijc inwindich anecleven ane gode te sijnre eewigher eeren met eenen willighen vertyene alle dies datmen buyten gode met loste ende met liefden besitten mochte alsulcke vriende roept ende noedt god inweert ende leert hem onderscheet in inwindigher oefeninghen ende menighe verborghen wise gheestelijcs levens maer sine knechte sendt hi uutwert opdat si hem ghetrouwe sijn ende sire familien in allen dienste ende in allen manieren van uutwendighen goeden werken siet aldus gheeft god sine ghenade ende sine hulpe na yeghelijcs menschen hebleecheit dat es na alre wijs dat die mensche met gode eendrachtich es in uutwindighen goeden werken ochte in inwindigher goeder oefeninghen van minnen maer niemen en mach inwindigher oefeninghen pleghen noch ghevoelen hi en si gode gheheel ende temale inghekeert want alsoe langhe alse die mensche van herten ghedeilt es soe es hi uutsiende ende onghestadich in sinen ghemoede ende wert licht beweecht van lieve ende van leede tidelijcker dinghen want si leven noch in hem ende al leeft hi de ghebode gods hi blijft altoes van binnen onverlicht ende ongheleert want innighe oefeninghe es hem ontkont ende hoemen haers pleghen sal maer in dien dat hi weet ende ghevoelt dat hi gode meint ende sinen liefsten wille begheert te volbringhene in alle sinen werken hiermede laet hi hem ghenoeghen want hi vint hemselven ongheveist in sijnre meyninghen ende ghetrouwe in sinen dienste ende overmids dese twee poente behaecht hi hemselven ende dunct hem dat uutwendighe goede werke met rechter meyninghen heiligher ende orborlijcker sijn dan inwindighe oefenighe want hi heeft overmids die hulpe gods eene uutgaende wise vercoren ende hieromme oefent hi meer uutwendighe werke met ondersceede dan denghenen daer hi om werct met innigher liefden ende dit es de sake dat hi meer verbeelt es met den werken die hi werct dan met gode daer hi omme werct ende overmids dese verbeeltheit in sinen werkene soe blijft hi een uutwendich mensche ende en es niet hebbelijc den rade gods ghenoech te sine want sine oefeninghe es meer uutwindich dan inwindich meer senlijc dan gheestelijc ende al es hi en ghetrouwe knecht ons heeren in uutwindighen dienste dat die heimelijcke vriende gods ghevoelen dat blijft hem verborghen ende onbekint ende hieromme eest dat selke grove uutghekeerde menschen altoes ordeelen ende berespen die inghekeerde menschen ommedat hem dunct dat die inghekeerde ledich sijn ende dit was die sake dat martha claghede onsen heere over haer suster marien ommedat si hare niet en halpt dienen want haer dochte dat si groten dienst ende groten orbor dede ende dat haer suster ledich sat te vergheefs maer onze heere die gaf sentencie ende oordeel van hem beiden ende hi berespte marthen niet van haren dienste want die dienst was goet ende orborlijc maer hi berespte se van haerre sorchvoldicheit ende omme dat si bedruct ende bedrueft was overmids menichfuldicheit uutwendigher wercke ende hi prijsde marien van harer inwindigher oefeninghen ende sprac dat eens dincs en noet ware ende dat si dat beste deel vercoren hadde dat haer niet ghenomen en soude werden dat een dinc dies noot es alle menschen dat es godlijcke minne dat beste deel dat es een inwindich leven met minlijcken aenclevene ane gode dat hadde maria maegdelena vercoren ende dat verkiesen noch die heimelijcke vriende ons heeren maer martha die vercoes een ongheveynst uutwendich werkende leven ende dat es dat ander deel daer men gode inne dient dat soe volcomen noch soe goet niet en es ende dit deel verkiesen noch die ghetrouwe knechte omme die minne ons heeren maer nu ventmen selcke dorre menschen die alsoe innich ende alsoe ledich willen sijn dat si noch werken noch dienen en willen in node haers evenkerstens siet dese menschen en sijn noch heimelijcke vriende noch ghetrouwe knechte ons heeren maer si sijn temale valschs ende bedroghen want niemen en mach den rade gods ghenoech sijn die sine ghebode niet houden en wilt ende hieromme sijn die heimelijcke vriende ons heeren altoes ghetrouwe knechte daers noot es maer die ghetrouwe knechte en sijn alle niet heimelijcke vriende want die oefeninghe die daer toebehort die es hem ombekint aldus hebdi dat onderscheet tusschen de heimelijcke vriende ende die ghetrouwe knechte ons heeren noch vendt men hogher ende nader onderscheet ende dat es tusschen die heimelijcke vriende ende die verborghene sonen gods nochtan staen dese twee partien ghelijc opgherecht met innigher oefeninghen vore die jeghenwordicheit gods maer die vriende besitten hare inwindicheit met eyghenscap want si verkiesen dat minlijcke aencleven ane gode vore dat beste ende vore dat alderhoochste daer si toe comen moghen ochte comen willen ende hier omme en moghen si hemselven noch hare werke niet doerliden in eene onghebeelde bloetheit want si sijn vermiddelt ende verbeelt met hemselven ende met haren werken ende al eest dat si ghevoelen in haren minlijcken aenclevene eeninghe met gode nochtan vinden si altoes onderscheet ende anderheit inder eeninghen tusschen hem ende gode want die eenvuldighe overganc in bloetheiden ende in onwisen die es van hem ombekint ende onghemint ende hieromme blijft hare hoochste inwindighe leven altoes in redenen ende in wisen ende al hebben si claer verstaen ende ondersceet van allen redelijcken duechden dat eenvoldighe staren met openre gedachten in godlijcker claerheit dat blijft hem verholen ende al ghevoelen si hemselven opgherecht te gode in starken brande van minnen si behouden eyghenheit haersselfs ende en werden niet verteert noch verberent te niete in eenicheit der minnen ende al eest dat si altoes in gods dienste willen leven ende hem eewelijc behaghen si en willen in gode alre eyghenheit van gheeste niet sterven ende een eenformich leven met gode draghen ende al eest dat si clene achten ende weghen allen troost ende alle raste die comen mach van buten si achten groot de gaven gods ende hare inwindighe werke troost ende soeticheit die si ghevoelen van binnen ende aldus rasten si inden weghe ende en volsterven niet om te vercrighen den hoochsten seghe in bloter wiseloser minnen ende al mochten si oefenen ende bekinnen met ondersceede al dat minlijcke aencleven ende alle die innighe opgaende weghe diemen oefenen mach vore die jeghenwordicheit gods nochtan bleve hem verborghen ende ombekint die wiselose overganc ende dat rijcke verdolen in die overweselijcke minne daermen nemmermeer eynde noch beghin wise noch maniere vinden en mach ende hieromme es groot ondersceet tusschen die heimelijcke vriende ende die verborghene sonen gods want die vrienden en ghevoelen anders niet in hem dan eenen minlijcken levenden opganc in wisen ende daerboven ghevoelen die sonen eenen eenvuldighen stervenden overganc in onwisen dat inwendighe leven der vriende ons heeren dat es opgaende ufeninghe van minnen daer si altoes in bliven willen met eyghenscape maer hoemen boven alle oefeninghe gode besit met bloter minnen in ledicheiden des en gevoelen si niet maer sij sijn altoes opclemmende te gode in ghewarighen ghelove ende si ontbeiden gods ende haerre eewigher salicheit met rechter hope ende sij sijn aneclevende ende gheankert in gode overmids volcomene karitate ende hieromme es hem wel gheschiet want si behaghen gode ende god behaecht hem weder nochtan en sijn si niet versekert eewichs levens want si en sijn noch niet temale in gode ghestorven haers selves ende alre eyghenscap maer alle dieghene die bliven ende volstaen in hare oefeninghen ende in dien toekeer dien si vercoren hebben te gode die heeft god alle inder eewicheit vercoren ende haer namen met den werken waren eewelijc ghescreven inden levenden boeke der voersienicheit gods maer die ander dinghe verkiesen ende hare inwindighe aenschijn van gode keeren in contrarien ende in sonden ende daerinne bliven al waren haer namen ghescreven ende bekint van gode na titelijcker gherechticheit die si vore gheoefent hebben ommedat si niet en volstaen tot inde doot soe werden haer namen verdelijt ende avegheplant vanden boeke des levens ende nemmermeer en moghen si ghesmaken gods ochte eenighe vrocht die van doechden comt ende hieromme eest ons allen noot dat wij onsselfs met ernste waernemen ende onsen toekeer te gode van binnen cieren met innigher liefden ende van buten met goeden werken so moghen wij in hopen ende in vrouden ontbeiden dat oordeel gods ende die toecomst ons heren jhesu cristi maer consten wij ons selfs vertyen ende alre eyghenscape in onsen werken soe souden wij met onsen bloten onghebeelden gheeste overliden alle dinc ende in dier blootheit souden wij ghewracht werden sonder middel vanden gheeste gods ende daer souden wij sekerheit ghevoelen dat wij waren volcomene sonen gods want die ghewracht werden vanden gheeste gods dat sijn die sonen gods spreect die apostel gods sinte pauwels nochtan seldi weten dat alle ghelovighe goede menschen die sonen gods zijn want si werden alle gheboren uten gheeste gods ende die gheest gods levet in hem ende hi beweecht ende drijft yeghewelcken sonderlinghe na sine heblijcheit ten duechden ende ten goeden werken daer hi gode in behaecht maer omme die onghelijcheit haers toekeers ende hare oefeninghen soe noeme ic selcke menschen ghetrouwe knechte ende selcke heetic heimelijcke vriende ende selcke verborghene sonen nochtan sijnse alle knechte vriende ende sonen want si dienen ende minnen ende meynen alle eenen god ende si leven ende werken alle uten vrien gheeste goids ende god gheorlooft ochte hi ghedoghet sinen vrienden te doene alle dinghe die jeghen sine gheboden niet en vallen want die ten rade gods ghebonden sijn die raedt es hem een ghebod ende hieromme en es niement gode onghehoorsam noch contrarie dan die sine ghebode niet en houdet want alle die dinghe die god ghebiedet ochte verbiedt inder scriftueren ochte inder heiligher kerken ochte in onser conziencien alle die dinghe die moeten wij doen ende laten ocht wij sijn onghehoorsam ende verliesen die gracie gods maer hoe wij vallen in daghelijcs ghebrec dat ghedoocht ons god ende oec onse redene want wij en moghen ons niet ghehoeden ende hieromme alsulc ghebrec en maect ons niet onghehorsam want het en verdrijft niet die gracie gods noch oec onsen inwindigen vrede nochtan selen wij al sulke ghebreke hoe cleine si sijn altoes claghen ende hoeden ons daer vore met allen dien dat wij vermoghen ende in deser redenen hebbic u verclaert dat ic vore seide inden beghinne dat was dat elc mensche van node ghehoorsam moet sijn in allen dinghen gode ende der heiligher kercken ende sijnre eyghenre redenen want ic en wille niet dat hem yement ane mine woorde tonrechte stote ende hiermede latic sijn al dat gheseghet es maer ic soude noch gherne weten hoe wij werden moghen verborghene sonen gods ende een scouwende leven besitten hierna hebbic ghesien aldus ghelijckerwijs dat vore gheseghet es soe moete wij altoes leven ende waken in allen duechden ende boven alle doechde sterven ende ontslapen in gode want wij moeten den zonden sterven ende ute gode gheboren werden in een doechsam leven ende wij moeten ons selfs vertijen ende in gode sterven in een eewich leven ende hieromme volcht die ordinancie aldus eest dat wij gheboren werden ute den gheeste gods soe sijn wij sonen der ghenaden ende soe wert al onse leven gheciert met doechden ende also verwinnen wij al dat gode es contrarie want al dat ute gode gheboren es dat verwint de werelt spreect sinte jan ende in deser gheborten sijn alle goede menscen die sonen gods ende de gheest gods stoect ende beweecht yeghewelcken zonderlinghe tote dien doechden ende tote dien goeden werken daer hi bereet ende heblijc toe es ende aldus behaghense alle gode ende yeghewelcken sonderlinghe na grootheit sijnre minnen ende na edelheit sijnre oefeninghen nochtan en ghevoelen si hem niet ghestadicht noch besittende gode noch versekert eewich levens want si moghen noch avekeeren ende vallen in zonden ende hieromme noeme icse meer knechte ochte vriende dan sonen maer wanneer dat wij onsselven onthoghen ende in onsen opganghe te gode alsoe eenvoldich werden dat ons blote minne bevaen mach in die hoocheit daer si haersselfs pleecht boven alle oefeninghe van duechden dat es in onsen oerspronc daer wij gheestelijc ute gheboren werden daer selen wij ontwerden ende sterven in gode onsselfs ende alre eyghenscap ende in desen stervene werden wij verborghene sonen gods ende vinden in ons een nuwe leven ende dat es en eewich leven ende van desen sonen spreect sinte pauwels ghi sijt doot en u leven is verborghen met cristum in gode nu verstaet de ordinancie es aldus in onsen toeghanghe te gode soe moeten wij onsselven ende alle onse werke vore ons dragen alse eene eewighe offerande gode ende in die jeghenwoordicheit gods sele wij ons selven laten ende alle onse werke ende stervende in minnen selen wij overliden alle ghescapenheit tot in die overweselijcke rijcheit gods daer selen wij gode besitten in eene eewige verstorvenheit onsselfs ende hieromme spreect die gheest gods inden boeke der heimelijcheit dat die doode salich sijn die inden heere sterven met rechte noemt hise salighe doode want si bliven eewelijc ghestorven ende hemselven ontsoncken in die ghebrukelijcke eenicheit gods ende si sijn altoes van nuwes stervende in minnen overmids die intreckende overforminghe der selver eenicheit voertmeer spreect die gheest gods selen si rasten van haren arbeyte ende hare werke selen hem navolgen inder wisen daer wij ute gode gheboren werden in een gheestelijc doochsam leven daer draghen wij onse werken voer ons als een offer gode maer inder onwisen daer wij weder in gode sterven in een eewich salich leven daer volghen ons onse goede werke na want si sijn een leven met ons in onzen toeghanghe te gode met duechden soe woent god in ons maer in den overlidene onsselfs ende alre dinc daer woene wij in gode eest dat wij hebben ghelove hope ende minne soe hebben wij gode ontfaen ende hi woent in ons met sijnre ghenaden ende hi sendt ons ute alse sijn ghetrouwe knechte omme te houdene sine gheboden ende hi roept ons weder inne alse sine heimelijcke vriende eest dat wij navolghen sinen rade ende hiermede vertoent hi ons openbare sine sonen eest dat wij leven contrarie der werelt maer boven alle dinc sele wij gods ghesmaken ochte ghevoelen eewichs levens in ons soe moete wij boven redene met onsen ghelove in gode gaen ende daer sele wij bliven eenvuldich ledich ende onghebeelt overmids minne verhaven in die openne bloetheit onser ghedachten want daer wij in minnen overliden alle dinc ende sterven alles ghemercs in nietwetene ende in donckerheiden daer werden wij ghewracht ende overformt met den eewighen woorde dat een beelde des vaders es ende inden ledeghen sine ons gheests ontfaen wij die ombegripelijcke claerheit die ons beveet ende doergheet ghelijckerwijs dat de locht doergaen wert met claerheiden der zonnen ende dese claerheit en es anders niet dan een grondeloes staren ende scouwen dat wi sijn dat anestaren wij ende dat wij anestaren dat sijn wij want onse ghedachte ende onse leven ende onse wesen es eenvoldich verhaven ende ghenycht der waerheit die god es ende hier omme in desen eenvuldighen staerne sijn wij een leven ende een gheest met gode ende dit noeme ic een scouwende leven daer wij met minnen ane gode cleven daer oefenen wij dat beste deel maer daer wij aldus in overwesene staren daer besitten wij gode gheheel desen scouwene es altoes anehanghende eene wiseloese oefeninghe dat es een vernieutende leven want daer wij onsselfs utegaen in donckerheiden ende in onwisen sonder gront daer scijnt die eenvuldighe raeye der claerheit gods altoes daer wij inne ghefundeert sijn ende die ons ute ons selven trect in overwesene ende in ontsonckenheiden van minnen ende deser ontsonkenheit van minnen es altoes anehanghende ende navolghende eene wiseloese oefeninghe van minnen want minne en mach niet ledich sijn maer si wilt doerweten ende doersmaken die grondelose rijcheit die in haren gronde leeft ende dit es en hongher onghepait altoes crighen in dat ontbliven dat es swemmen jeghen strom men caent ghelaten noch ghevaten men caent ghederven noch gecrighen men caent ghespreken noch verswighen want het es boven redene ende verstaen ende onthoghende alle creatueren ende hieromme en machment ghereyken noch verhalen maer wij selen in ons binnenste sien daer ghevoelen wij dat ons die gheest gods drijft ende stoect in dat ongheduer van minnen ende wij selen boven onsselven sien daer ghevoelen wij dat ons die gheest gods ute ons selven trect ende verteert te nieute in sijns selfsheit dat es in die overweselijcke minne daer wij een mede sijn ende die wij besitten diepere ende bredere dan alle dinc dit besitten es een eenvuldich afgrondich smaec alles goets ende ewichs levens ende in desen smake sijn wij verswolghen boven redene ende sonder redene in die diepe stilheit der godheit die nemmermeer beweecht en wert dat dit waer es dat machmen met ghevoelne weten ende anders niet want hoe dat es ochte wie ochte waer ochte wat dat en mach redene noch oefeninghe hervolghen ende hieromme blijft ons navolghende oefeninghe altoes wiseloes dat es sonder maniere want dat grondelose goet dat wij smaken ende besitten wij en connent begripen noch verstaen noch wij en moghen met onser oefeninghen ute onsselven nemmermeer daer inne comen ende hieromme sijn wij in onsselven arm ende in gode rike in onsselven hongherich ende dorstich in gode droncken ende sat in onsselven werkende ende in gode alles ledich ende aldus selen wij eewelijc bliven want sonder oefeninghe van minnen en moghe wij gode nemmermeer besitten ende soe wie anders ghevoelt ochte ghelooft hi es bedroghen ende aldus leven wij gheheel in gode daer wij onse salicheit besitten ende wij leven gheheel in onsselven daar wij ons in minnen te gode oefenen ende al eest dat wij gheheel in gode leven ende gheheel in onsselven dit en es doch maer een leven maer het es contrarie ende tweevuldich van ghevoelne want arm ende rijcke hongherich ende sat werkende ende ledich dese dinghe sijn temale contrarie nochtan gheleghet hier inne onse hoochste edelheit nu ende eewelijc want wij en moghen temale niet god werden ende onse ghescapenheit verliesen dat es ommoghelijc bleven wij oec temale in ons selven ghesondert van gode soe moesten wij sijn elendich ende onsalich ende hieromme selen wij ons gheheel in gode ghevoelen ende gheheel in onsselven ende tuschen dese twe ghevoelne en venden wij anders niet dan die ghenade gods ende die ufeninghe onser minnen want ute onsen oversten ghevoelne schijnt die claerheit gods in ons die ons die waerheit leert ende beweecht tot allen duechden ende in eewigher minnen te gode deser claerheit sijn wij navolghende sonder onderlaet tote inden gronde daer sy uut comt ende daer en ghevoelen wij anders niet dan ontgheesten ende ontsincken in eenvoldigher grondeloser minnen zonder wederkeer bleven wij altoes daer met onsen eenvuldighen ghesichte des souden wij altoes ghevoelen want onse ontsinken in die overforminghe gods dat blijft eewelijc zonder ophouden eest dat wij ons selfs uuteghegaen sijn ende gode besitten in ontsonckenheyden van minnen want besitten wij gode in ontsonckenheiden van minnen dat es in verlorenheiden ons selfs soe es god onse eyghen ende wij sijn sijn eyghen ende wij sijn ons selfs ontsinckende eewelijc zonder wederkeer in ons eyghendom dat god es dit ontsincken es weselijc met hebbelijcker minnen ende daeromme eest slapende ende wakende wete wijt ochte en wete wijt niet ende in deser wijs en verdient dit ontsincken enghenen nuwen graet van lone maer het behout ons in dat besitten gods ende alles dies goeds dat wij vercreghen hebben dit ontsincken es ghelijc den rivieren die sonder ophouden ende sonder wederkeren altoes vlieten inde zee want dat es haer eyghen stad alsoe ghelijckerwijs eest dat wij gode alleene besitten soe es onse weselijcke ontsinken met hebbelijcker minnen altoes vlietende sonder wederkeer in een afgrondich ghevoelen dat wij besitten ende dat onse eyghen es waren wij dan altoes eenvuldich ende met ghelijcker gheheelheyt toesiende wij soudens altoes ghelijc ghevoelen nu es dit ontsinken boven alle doechde ende boven alle oefeninghe van minnen want het en es anders niet dan een eewich uutgaen onsselfs met eenen claren voersiene in eene anderheit daer wij ute onsselven in neyghen alse in zalicheden want wij ghevoelen een eewich uteneyghen in eene anderheit dan dat wij selve sijn ende dit es dat innichste ende dat verborghenste onderscheet dat wij tuschen ons ende gode ghevoelen moghen want hier boven en es nemmer onderscheet nochtan blijft onse redene staende met openen oghen in donckerheiden dat es in onwetene sonder gront ende in deser donckerheit blijft ons bedect ende verborghen die grondelose claerheyt want hare overcomende grondeloesheyt die verblent onse redelijcheit maer sy beveet ons in eenvuldicheit ende overformt ons met haers selfsheit ende aldus werden wij van gode ontwracht ende ghewracht tote in ontsonckenheyden van minnen daer wij salicheit besitten ende met gode een sijn alse wij aldus gode gheenicht werden hierave blijft in ons een levende weten ende eene werkende minne want sonder onse weten en moghen wij gode niet besitten ende sonder oefeninghe van minnen en moghen wij met gode niet gheeenycht werden nocht gheenicht bliven want mochte wij salich sijn sonder onse weten soe mochte oec een steen salich sijn die engheen weten en heeft dat ic heere van al eertrijcke ware ende ics niet en wiste wat holpe my dat ende hieromme sele wij ons emmermeer weten ende ghevoelen smakende ende besittende ende dit tuyscht ons cristus selve daer hi dus spreect van ons vore sinen vader dit es spreect hy eewich leven dat sy dy alleene bekinnen eenen ghewarighen god ende dien du ghesonden hebste jhesum cristum aldus moechdi merken dat onse eewighen leven gheleghet in kinnissen met ondersceede nochtans hebbe ic tehans gheseghet dat wij een met gode sijn ende dat tuycht ons die heylighe scriftuere maer nu wille ic segghen dat wij een ander van gode eewelijc bliven moeten ende dit tuycht oec die scriftuere ende dit moeten wij beiden in ons verstaen ende ghevoelen sal ons recht sijn ende hieromme segghe ic aldus dat in onsen inwindeghen aenschine uten aenschine gods ochte ute onsen oversten ghevoelne soe schijnt eene claerheit die ons die waerheit leert van minnen ende van allen duechden ende sonderlinghe in deser claerheit soe werden wij gheleert gods ende ons te ghevoelne in iiij manieren inden eersten ghevoelen wij gode in ons met zijnre ghenaden ende als wij des waernemen soe en connen wij niet ledich ghesijn want ghelijckerwijs dat die zonne met harer claerheit ende met harer hitten verlicht ende verblijt ende vruchtbaer maect alle die werelt alsoe doet god met zynre ghenaden hy verclaert ende hy verblijdt ende hy maect vruchtbaer alle menschen die hem ghehoorsam willen sijn want selen wij gode in ons ghevoelen ende sal dat vier sijnre minnen in ons eewelijc berren soe moete wijt hem met vryen wille hulpen stoken in iiij manieren wij moeten in ons zelven den viere gheenicht bliven met innicheyden ende wij moeten ute onsselven gaen tot allen menschen met trouwen ende met bruederlijcker minnen ende wij moeten beneden onsselven gaen in penitencien ende in allen goeden werken ende in wederstane onser ongheordender ghelost ende wij moeten metter vlammen van desen viere boven onsselven gaen met devocien met dancke ende met love ende met innighen ghebede ende altoes anecleven met rechter meyninghen ende met ghevoelijcker liefden ende hiermede blijft god wonende in ons met sijnre ghenaden want in desen iiij manieren es bevaen alle die oefeninghe dier wij pleghen mogen met redenen in wisen ende sonder dese oefeninghe en mach niement gode behaghen ende die alrevolcomenst es in deser oefeninghen hy es gode alrenaest ende hieromme esser noet allen menschen ende hier boven en mach niemen comen dan scouwende menschen ende hieromme inden eersten soe ghevoelen wij alle gode in ons met sijnre ghenaden eest dat wij goets willen sijn ten anderen male eest dat wij hebben een scouwende leven soe ghevoelen wij ons levende in gode ende ute dien levene daer wij ons in gode ghevoelen soe schijnt eene claerheit in onse inwindeghe aenschijn die onse redene verlicht ende tusschen ons ende gode middelt ende alse wij in deser claerheit met onser verlichter redenen staende bliven in onsselven soe ghevoelen wij dat onse ghescapen leven altoes weselijc hemselven ontsinckende es in sijn eewich leven maer daer wij der claerheyt navolghen boven redene met eenvoldighen gesichte ende met willigher gheneychtheyt ons selfs tote in onse overste leven daer ontfaen wij die overforminghe gods in alheyt onsselfs ende alsoe ghevoelen wij ons te male bevaen in gode ende hierna volcht dat derde onderscheet van ghevoelne dat es dat wij ons met gode een ghevoelen want overmids die overforminghe gods ghevoelen wij ons verswolghen in een grondeloes abis onser eewigher zalicheit daer wij tusschen gode ende ons nemmermeer onderscheet venden en moghen want dat es onse overste ghevoelen dat wij anders niet besitten en moghen dan in ontsonckenheiden van minnen ende hieromme als wij werden verheven ende ghetrocken in onse overste ghevoelen soe staen alle onse crachte ledich in een weselijc ghebruken maer si en werden niet te nieute want soe verloren wij onse ghescapenheit ende alsoe langhe als wij met gheneychden gheeste ende met openen oghen sonder merken ledich staen alsoe langhe moghen wij scouwen ende ghebruken maer inden selven oghenblicke dat wij proeven ende merken willen wat dat es dat wij ghevoelen soe vallen wij in redenen ende dan venden wij onderscheet ende anderheyt tusschen ons ende gode ende dan venden wij gode buten ons in ombegripelijcheiden ende dit es dat vierde onderscheet daer wij gode ende ons in ghevoelen want hier venden wij ons staende voer die jeghenwoordicheyt gods ende die waerheit die wij ontfaen uten aenschine gods die tuycht ons dat god temale wilt onse sijn ende dat hi wilt dat wij temale sine sijn ende inden selven oghenblicke dat wij des ghevoelen dat god temale wilt onse zijn soe ontsprinct in ons eene gapende ghierighe ghelost die alsoe hongherich ende alsoe diep ende alsoe idel is al gave god dat hi gheleisten mochte sonder hem selven het en mochte ons niet ghenoeghen want in dien dat wij ghevoelen dat hi hemselven ghelaten ende ghegheven heeft onser vrier ghelost sijns te ghesmakene in alder wijs dat wijs begheren moghen ende wij leeren in die waerheit sijns aenschijns dat al dat wij ghesmaken jeghen dat ons ontblijft dat en es niet een druppe jeghen al de zee ende dit verstormt onsen gheest in hitten ende in ongheduere van minnen want soe wijs meer ghesmaken soe lost ende hongher meder wert want ieghewelc es des anders sake ende dit doet ons crighen in ontbliven want wij teren op sine onghemetenheit die wij niet verswelghen en moghen ende wij crighen in sine ongheintheit die wij niet hervolghen en moghen ende aldus en connen wij in gode comen noch god in ons want in ongheduere van minnen en connen wij onsselfs niet vertijen ende hieromme es die hitte soe onghetempert dat die oefeninghe van minnen tuscen ons ende gode gaende ende kerende es als die blixeme des hemels nochtans en connen wij niet verberren ende in desen storme van minnen sijn onse werke boven redene ende wiseloes want minne beghert dat haer ommoghelijc is ende redene tughet dat der minnen recht es maer si en can der minnen hiertoe gheraden noch verbeiden want alsoe langhe als wij aensien met innicheiden dat god onse wilt sijn soe gherijnt die goedertierenheit gods onse gierighe ghelost ende hierave comt ongheduer van minnen want dat uutvloyende gherinen gods stoect ongheduer ende eyscht ons werc dat es dat wij minnen die ewighe minne maer dat intreckende gherinen vertert ons ute onsselven ende eyscht ons versmelten ende vernieuten in eenicheiden ende in dit intreckende gerinen ghevoelen wij dat god wilt dat wij sijne sijn want daerinne moeten wij onsselfs vertyen ende laten hem werken onse zalicheit maer daer hi ons uutvloeyende gherijnt daer laet hi ons ons selven ende maect ons vri ende sedt ons voer sine jeghenwoordicheit ende leert ons beden inden gheeste ende eyschen met vryheiden ende vertoent ons sine ombegripelijcke rijcheit in alsoe menigher formen als wij ghevisieren connen want al dat wij gedincken moghen daer troest ende vroude in gheleecht dat vinden wij al in hem sonder mate ende hieromme als wij dan dat ghevoelen dat hi met al deser rijcheit onse wilt sijn ende altoes met ons wonen wilt hierjeghen ontpluken alle die crachte onser zielen ende sonderlinghe onse ghierighe ghelost want alle die rivieren der ghenaden gods die vloeyen ende soe wijs meer ghesmaken soe ons meer lust te smakene ende soe ons meer ghelust te smakenne soe wi dieper crighen in sijn gherinen ende soe wij diepere crighen in dat gerinen gods soe ons die vloede sijnre soeticheit meer doervloeyen ende overvloeyen ende soe wij meer doervloeyet werden ende overvloeyt sijn soe wij bat ghevoelen ende bekinnen dat die soeticheit gods ombegripelijc es ende sonder gront ende hierom spreect die prophete aldus smaect ende siet want god es soete maer hi en spreect niet hoe soete want sine soeticheit es sonder mate ende hieromme en connen wise noch begripen noch verswelghen ende dit tuycht ons die bruyt gods inden cantiken ende sprect aldus ic hebbe gheseten onder desgheens scaduee dien ic begherde ende sine vrocht es soete mijnder kelen het es groot ondersceet tuschen claerheit der heilighen ende die hoochste claerheit daer wij toe comen moghen in desen levene want die scadue gods die verlicht onse inwindighe woestine maer op die hoghe berghe inden lande der gheloften daer en es ghene scadue nochtan eest al eene sonne ende eene claerheit die onse woestine verlicht ende oec die hooghe berghe maer die staet der heilighen es doerscinich ende glorioes ende hier omme ontfaen si die claerheit onghemiddelt maer onse staet es noch sterfelijc ende grof ende dit es dat middel daer die scaduwe ave comt die onze verstendicheit alsoe bescaduwt dat wij gode noch hemelsche dinghen niet bekinnen en moghen also claerlijc als die heilighen doen want alsoe langhe alse wij wandelen in die scadue soe en connen wij die zonne in haerselven niet ghesien maer onse bekinnen es in ghelijckenissen ende in verborghenheiden spreect sente pauwels nochtan wert die scadue vanden scinen der zonnen alsoe verlicht dat wij moghen leeren ondersceet in alle duechden ende alle die waerheit die onsen sterfelijcken lichaem toebehoort maer selen wij met der sonnen claerheyt een werden soe moeten wij der minnen volghen ende onsselfs utegaen in onwisen ende met verblentden oghen sal ons die sonne trecken in haers selfs claerheit daer wij eenicheit met gode besitten eest dat wij ons aldus ghevoelen ende verstaen dat es scouwende leven dat onsen state toebehorrt die staet der joden inden ouden testamente die was cout ende inder nacht ende hare wandelinghe was in donckerheiden ende si saten in die scaduwe der doot spreect die prophete ysayas die scadue der doot quam vander erfzonden ende daerome moesten si alle gods derven maer onsen staet in kerstenen ghelove die es noch coel inder morghenstonden want ons es den dach opghegaen ende hieromme sal onze wandelinghe sijn inden lichte ende wij zullen sitten inde scadue gods ende tuscen ons ende gode sal middelen sine ghenade ende overmids haer selen wij al verwinnen ende alles sterven ende onghehindert overliden in eenicheiden met gode maer die staet der heilighen die es heet ende claer want si leven ende wandelen inden middaghe ende met openen verclaerden oghen aenscouwen si die zonne in harer claerheit want si zijn dorvloeyt ende overvloeyt met der glorien gods ende na dat yeghewelc verclaert es soe smaect hi ende bekint vrocht alre doechde die daer van allen gheesten vergadert es maer dat si smaken ende bekinnen drieheit in eenheit ende eenheit in drieheit ende hen daermede gheeenicht venden dat is die hoochste spise die al verwent ende droncken maect ende rusten doet in haers selfsheit ende dit begheerde de bruyt inder minnen boec doen si sprac tot cristume toene my denghenen die mijn ziele mint waer du spises ende waer du rastes inden middaghe dat es inden lichte der glorien spreect sinte bernaert want alle die spise die ons ghegheven wert hier inder marghenstonden ende inder scaduwen dat en es maer een voersmaec der toecomender spisen inden middaghe der glorien gods nochtan beroemt haer die bruyt ons heeren dat si heeft gheseten onder die scadue gods ende dat sine vrocht soete es harer kelen als wij des ghevoelen dat ons god van binnen gherijnt soe smaken wij sijnder vrocht ende sijnder spijsen want sijn gherijnen dat es sijn spisen ende sijn gherijnen es intreckende ochte uutvloevende also als ic hiervore seide in sinen intreckene moeten wij temale sine zijn daer leeren wij sterven ende scouwen maer in sinen uutvloeyene wilt hi temale onse sijn daer leert hi ons te levene in rijcheden van duechden in zijn intreckende gherinen falieren al onse crachte ende dan sitten wij onder sine scadue ende dan es sine vrocht soete onser kelen want de vrocht gods dat es de sone gods dien de vader in onsen gheeste ghebaert dese vrocht es alsoe grondeloes soete onser kelen dat wise niet verswelgen en connen noch verwandelen in ons maer si verswelcht ende verwandelt ons in hare ende altoes als ons dese vrocht intreckende gherijnt soe laten wij ende verwinnen alle dinc ende al verwinnende ghesmaken wij dat verborghen hemels broot dat ons eewich leven gheeft want wij ontfaen den blinckenden steen daer ic vore ave seide daer onse nuwe name in ghescreven es voer dat beghin der werelt dit es die nieuwe name die niemen en versteet dan diene ontfeet ende yeghewelc die hem met god ghevoelt vereenicht hi ghesmaect sijns namen na wijse sijnder doechde sijns toegancs ende sijnder eenicheit ende hieromme opdat yeghewelc sinen name vercrighen mach ende eewelijc besitten daeromme heeft hem dat lam gods dat es de menscheit ons heeren ghelevert inden doot ende heeft ons dat boec des levens opghedaen daer alle de name der vercorene inne staen ghescreven ende diere namen en mach een niet verdelijt werden want si sijn een met den levenden boeke die de sone gods es ende die selve doot heeft ons den zeghele vanden boeke ontbonden alzoe dat alle doechde volbracht werden na die eewighe voersienicheit gods ende hieromme na dat yeghewelc mensche hemselven verwinnen can ende alre dinghen sterven daerna ghevoelt hi dat intreckende gherinen des vader ende daerna smaect hem soete die ingheborne vrocht des soens ende ute dien smake tuycht hem die heylighe gheest dat hi een erfkint gods es ende in desen drie poenten en es niemen den anderen ghelijc in alre wijs ende hieromme es yeghewelc zonderlinghe ghenaemt ende zijn name verniewt altoes overmids nuwe gracie ende nuwe werke der doechde ende hieromme bughen alle knien vore den name jhesus want hi heeft voer ons ghestreden ende verwonnen ende hi heeft ons verclaert onse donckerheiden ende alle doechden volbracht inden hoochsten graet ende daeromme es sijn name verhaven boven alle namen want hi es vorste ende prince boven alle die vercorne ende in sinen name sijn wij gheroepen ende vercoren ende gheciert met gracien ende met duechden ende ontbeidende der glorien gods ende hieromme opdat zijn name verhoghet ende verclaert werde in ons soe zelen wij hem navolgen opden berch onser bloter ghedachten ghelijckerwijs dat hem peeter ende jacob ende jan navolchden opden berch thabor thabor luydt alzoe vele in dietsche als eene toewassinghe des lichts eest dat wij sijn peeter bekinnende de waerheit ende jacob verwinnende die werelt ende jan vol gracien besittende die duechde in gherechticheit soe leydt ons jhesus opden berch onser bloeter ghedachten in eene woeste verborghenheit ende openbaert ons hem selven glorificeert in godlijcker claerheit ende in sinen name opent ons zijn hemelsche vader dat levende boec zijnder ewigher wijsheit ende die wijsheit gods beveet onse bloete ghesichte ende die eenvoldicheyt ons gheests in eenen wiselosen eenvoldighen smaec alles goets zonder ondersceet want daer is scouwen ende weten smaken ende ghevoelen wesen leven hebben ende sijn dit es temale een in onze verhavenheit met gode ende vore dese verhavenheit sijn wij alle ghestaen ende yeghewelc in zonderlingher wijs ende onze hemelsce vader overmids sine wijsheit ende sine goetheit soe begaeft hi yghewelcken sonderlinghe na die eedelheit sijns wesens ende sijnder oefeninghen ende hieromme bleven wij altoes met jhesuse op thabor dat es opden berch onser bloter ghedachten wij souden altoes ghevoelen toewassinghe nuwes lichts ende nuwer waerheit want wij souden altoes horen des vaders stemme die ons gherijnen soude uutvloeyende met ghenaden ochte intreckende in eenicheiden des vaders stemme horen alle die navolgheren ons heeren jhesu criste want hi spreect van hen allen dit sijn mijne uutvercorne sonen die my alle wel behaghen ende uut desen behaghene ontfeet yeghewelc mensche ghenade na die mate ende na die wise dat hem god behaecht ende tuschen dien dat ons god behaecht ende dat wij gode behaghen soe wert gherechte minne gheoefent ende soe ghesmaect yeghewelc sijns namen ende zijns ambachts ende de vrocht zijnder oefeninghen ende hier zijn alle goede menschen verborghen denghenen die der werelt leven want die zijn doot vore gode ende sonder name ende hieromme en connen sy niet ghevoelen noch ghesmaken dat den levenden toebehoort dat uutvloeyende gherijnen gods maect ons levende inden gheeste ende vervult ons met gracien ende verclaert onse redene ende leert ons te bekinnen die waerheit ende ondersceet der duechde ende behout ons staende vore de jeghenwoordicheit gods in alsoe groter macht dat wij allen smaec ende al ghevoelen ende alle uutvloeyende gaven gods ghedraghen moghen sonder falieren van gheeste maer dat intreckende gherijnen gods eyscht ons een te sine met gode ende dat wij ons ontgheesten ende sterven in salicheiden dat es in die eeneghe minne die den vader ende den sone beveet in een ghebruyken ende hieromme alse wij gheclommen sijn met jhesumme opden berch onser onghebeeltheit eest dat wij hem dan navolghen met eenvoldighen ghesichte met inneghen behagene met ghebrukelijcker neyghinghen soe ghevoelen wij de sterke hitte des heilichs gheests die ons verberren ende versmelten doet tot in die eenicheit gods want daer wij een met den sone gods minlijc wederboecht zijn in onse beghin daer horen wij des vaders stemme die ons intreckende gherijnt want hi spreect alle sine vercorne in sinen ewighen woorde dit es mijn lieve sone inden welcken ic my metbehaghede want ghi zult weten dat die vader met den sone ende die sone met den vader hebben gheoefent een eewich behaghen van dien dat die sone onse menscheyt aennemen soude ende sterven soude ende alle die vercorne wederbringhen soude in haer beghin ende hieromme eest dat wij overmids den sone verheven werden in onsen oerspronc so horen wij die intreckende stemme des vaders die ons verclaert met eewigher waerheit ende die waerheit vertoent ons dat wide ontplokene behaghen gods daer alle behaghene in beghinnen ende inden aldaer falieren alle onse crachte ende wij vallen voer ons neder in onse opene ghesichte ende worden alle een ende een al in dat minlijcke omhelsen der drier eenicheit daer wij dese eenicheit ghevoelen daer zijn wij een wesen ende een leven ende eene zalichede met gode ende daer zijn alle dinghe volbracht ende daer vernuwen alle dinghe want daer wij ghedoept werden in dat wide behelsen der minnen gods daer es yeghewelcs vroude alsoe groot ende alsoe zonderlinghe dat hy niements vroude ghedincken noch ghemerken en can want hi es daer ghebrukelijcke minne die selve es al ende buten haer niet soeken en darf noch en mach sal de mense gods ghebruken daertoe behoren drie poente dat es ghewarich vrede inwindich swighen minlijc aencleven die tuschen hem ende gode gewarighen vrede vinden sal hy moet gode alsoe liefhebben dat hy met vryen moede ende omme die eere gods alles vertyen mach dat hi onordelijc oefent ochte mint ende jeghen die eere gods besit ochte besitten mochte dit es dat eerste poent dat noot es allen menschen dat ander poent dat es een inwindich swighen dat es dat hi ledich sy ende onghebeelt van allen dien dinghen die hi je ghesach ochte ghehoorde dat derde poent es een minlijc aencleven ane gode ende dat selve aencleven es ghebruken want die ane gode cleeft van puerer minnen ende niet om sinen eyghenen orbore hi ghebruyct gode inder waerheit ende hi ghevoelt dat hy mint ende ghemint wert van gode noch zijn drie ander poente die hoghere zijn die den mensce stadighen ende hebbelijc maken altoes te ghebrukene ende gods te ghevoelne als hi hem daertoe voeghen wilt dat eerste poent van desen dat es rasten inden gheenen dies men ghebruyct dat es daer lief van lieve verwonnen wert ende lief van lieve beseten wert in bloeter weselijcker minnen daer es lief in lief met liefden ghevallen ende yeghewelc es des anders algheheel in besittene ende in rasten hierna volcht dat ander poent ende dat heedt een ontslapen in gode dat es daer die gheest hemselven ontsinct hi en weet wie noch waer noch hoe ende hierna volcht dat derde poent ende dat leste datmen ghewaerden can dat es daer de gheest scouwet eene duysternisse daer hi met redenen niet inne en mach ende daerinne ghevoelt hi hem ghestorven ende verloren ende een met gode sonder differencie ende daer hi hem een met gode ghevoelt daer es god selve zijn vrede zijn ghebruken ende zijn rasten ende hieromme eest al grondeloes daer hi sijns selfs in sterven moet in zalicheiden ende weder levende werden in doechden alst minne ghebiedt ende haer berueren siet ghevoeldi dese vj poente in u soe ghevoeldi al dat ic u vore gheseghet hebbe ochte seggen mochte ende in uwen inkeere so es u alsoe licht ende alsoe gheret scouwen ende ghebruken als dat hi leeft inder natueren ende ute deser rijcheit comt een ghemein leven daer ic u ave gheloefde te segghen inden beghinne die mensche die ute deser hoocheit van gode nederghesent wert inde werelt hi es volder waerheit ende rijcke van allen doechden ende hi en soekent sijns niet maer desgheens eere diene ghesonden heeft ende daeromme es hi gherecht ende warechtich in allen dinghen ende hi heeft eenen rijcken melden gront die ghefondeert es inde rijcheit gods ende daeromme moet hi altoes vloeyen in alle dieghene die sijns behoeven want die levende fonteyne des heilichs gheests die es sine rijcheit diemen niet versceppen en mach ende hi es een levende willich instrument gods daer god mede werct wat hi wilt ende hoe hi wilt ende des en dreecht hi hem niet ane maer hi gheeft gode die eere ende daer omme blijft hi willich ende ghereet al te doene dat god ghebiedt ende sterc ende ghenendich alt te dogene ende te verdraghene dat god op hem ghestaedt ende hieromme heeft hi een ghemeyn leven want hem es scouwen ende werken even ghereet ende in beyden es hi volcomen want niemen en mach dit ghemeyn leven hebben hi en si een scouwende mensche ende niemen en mach scouwen noch gods ghebruken hi en hebbe dese vj poente in hem alsoe gheordent als icse hier vore seide ende hier omme sijn alle die bedroghen die wanen scouwen ende eenige creatuere onordelijc minnen oefenen ocht besitten die ghebruken wanen eer sy onghebeelt zijn ochte rasten eer si ghebruken dese zijn alle bedroghen want wij moeten te gode ghevoecht zijn met opender herten met ghevreeder conziencien met eenen bloten aenschyne ongheveynsdelijc in rechter waerheit ende dan zelen wij opgaen van duechden in duechden ende gode bescouwen ende sijns ghebrucken ende in hem een werden ghelijckerwijs dat ic u gheseghet hebbe dat ons allen dit gheschie dies helpe ons god amen