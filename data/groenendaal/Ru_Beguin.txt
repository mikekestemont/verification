vanden xii beghinen het saten xij beghinen ende spraken omme her jhesuse den finen jeghewelc in haer ghedachte nu prisen wij die minne sy es suete inden beghinne ende utermaten saechte die eerste sprac jesus minne willic draghen des en willic niemen vraghen god gheve my die crachte met rechte sele wijne minnen diene wij soe edel kinnen ende soe hoghe van gheslachte die tweeste sprac ic souden gherne minnen wistic hoe beghinnen hy es my verborghen mine herte est menichfuldich ic biechte dicke ic gheve my sculdich altoes levic in sorghen de derde sprac hi quam te my ocht ware een sant ende leyt my scone te voren nu vliet hi van my als een truwant my en maechs niet meer behoren ic volghe hem na al dat ic mach hy en es niet vroet die lovet den dach eer hi die avenstonde siet suet ende saechte die vierde sprac jesus minne heeft my bedroghen herte ende zinne es my ontoghen ende ic en weet wien claghen hy teerdt op my nacht ende dach hy eyscht my meer dan ic vermach dit sijn onghelijcke ghelaghe de v sprac ic hadde onrecht woudics my belghen dat men mijne miede te voren niet en wilt ghelden my wonderes niet dats dicke gheschiet die luttel wrachte datmen hem luttel goeds brachte de seste sprac wats hier gheseecht wats hier ghevreegt can jhesus dus barenteren onse beghinen sijn ontweecht dat si jhesuse scandaliseren si zijn van woorden alsoe lichte si spraken vele badt haer biechte de vii sprac mire zielen hongher es soe groot al haddic al dat god ye gheboet dat en mochte my niet saden hy en gheve hem selven ic ben doot mijne ongheduere is sulcker noot en mach niemen gheraden die achste sprac her jhesus es een suver conduut daer vloeyt alle bliscap uut ic houde met hem taverne hy es mijne ende ic ben sine my en steets niet tonberne hy es my ghegheven in mijn lot ende hi es my een suete not diene niet en craken die sijn sot verweentheit es die kerne al haddic over al ghebodt ic coese jhesus voer mijnen god ic pleghe sijns soe gherne die neghenste sprac her jhesus minne hevet mi ghelaten ic volghe hem na in vremden straten aldus leve ic in dolen haddic voren yet nu en hebbic niet daerom lidic swaer verdriet hy hevet mijne herte ghestolen die tienste sprac jesus minne es so fijn si hevet vervult die ziele mijn hy schinct my den edelen wijn altoes uut vollen tappen deus hoe mochtic blider sijn als hi my toent sijn schoon aenscijn ende ic drincke den edelen wijn si hebben onrecht die quaet clappen die elfte sprac begheric yet dats my oncont want in onwetene sonder gront hebbic my selven verloren ic ben verswolghen in sinen mont in een abys al sonder gront ic en machs niet wedercomen die xii sprac altoes weldoene es de wille mijn want minne en mach niet ledich sijn doghet pleghen in rechter trouwen ende boven doghet gode bescouwen dat eest dat ic prise staren in de godheit fijn versmelten in der minnen aenschijn altoes van minnen dronken sijn dat es eene edele wise bliven wij dus te gader onderlinghe ende spreken altoes van hemelschen dinghen dat es een edel leven onse hemelsche vader hevet ons ghemint hi hevet ons sinen sone ghesent dien hevet hi ons ghegheven hi hevet ons met sire doot verlost dat is ons een eewich troost hem selen wij leven ende bidden onsen hemelschen god dat wij volbringhen sijn ghebod altoes te sinen love dat wij in desen jammerdale verwinnen moeten de helsche quale ende comen te sinen hove siet dits de staet van goeden beghinen die seere na die doghede pinen die langhe hier te voren waren ende die oec leven in desen jaren maer dese staet es sere vergaen dat hevet ontrouwe te male ghedaen wildi rechter trouwen pleghen soe moet u herte ane gode cleven met minnen in rechter waerheit met ongheveysder sempelheit sijt saechte ende oetmoedich onder denghenen die hatich sijn ende licht gherenen die knitschen scelden in hoghen moede lichte belghen versoenen selden dat sijn onspoede eenwillich crighel niemen volghen stuer ende suer ende saen verbolghen tornich nidich ende onghenadich scalc ende wreet ende onghebadich dit en es ghene staet van beghinen want dese en hebben noch leven noch scinen ghedoghet ende verdraecht dese quade paertyen soe sal god u leven benedien wildi goede menschen kennen mercse buten ende binnen alle heilicheit comt van gode dengheenen die leven sine ghebode die de werelt met herten versmaden moghen clemmen die hemelsche graden ende werden vervult met gods ghenade opdat si volghen sinen rade die eertsche dinghe hebben ghelaten worden vervult met karitaten karitate es eene eedele waghe si verweget vriende ende maghe si verwint vleeschs ende bloet ende hevet tot allen duechden spoet die der karitaten pleghen sijn die rijcste die nu leven si sijn stout ende herde coene want in dit ghevoelen hebben si niemens te doene si en moghen niet sorghen want die gheest ons heren es hare borghe si en soeken gheene ghetoende wise want si en begheren niet datmense prise si en verkiesen ghene sonderlinghe manieren si willen gheliken anderen goeden lieden si oefenen die heilighe kerken met alle goede heilige ghewerken si hebben alle de sacramente in groter weerdicheit want daerinne levet gods ghenadicheit als si ontfaen selen dat heilighe sacrament dat ons van gode wert ghesent daerin levet de lichame ons heren die wij met rechte boven al selen eeren elc goet mensche sal sitten voer christus jeghenwoordicheit ende toenen hem der eewigher waerheit ende prueven hem selven ende merken sijn leven sine woerde ende sine werken ende spreken met droeven sinne sijt mijns ghenadich eewighe minne ic mach my selven sere meshaghen ic hebbe ghesondicht van mijnen kintschen daghen ic hebbe verloren mijnen tijt ontfermt mijns here die vol ghenaden sijt ic en ben niet werdich dat ghi in my comt van sonden ben ic sere ghewont ic en werde nemmermeer ghesont my en troeste u soete mont ende spreke een woort dat my becomt dat uut uwer hoecheit comt o mensche ic hebbe dijn ghebet ghehoort ic wille doen dat my behoort ic wille antwoerden dynen rouwe ic wille dy doen na dijn betrouwen wes blide coene ende onverveerdt ic wil al doen dat ghi begheert ic wille sijn u spise u cock ende u weerdt keert u te male te my wert mijn vleeschs es wel ghebraden aent cruce om uwe ghenaden mijn bloet es levende ende heet dat ziele ende lijf doergheet wij selen te samen eten ende drincken ghi sult mijnre passien ende mijnder doot ghedincken ende mijnre eeuwigher minnen mede pleeghedi des soe hebdi vrede lieve ic hebbe alsoe verstaen ghi sout gherne dat sacrament ontfaen die sacrificie der missen es ghedaen sidi bereet ghi moghet ontfaen o here ghi segt den wille mijn ghebenedijt soe moeti sijn ic ontfa gherne dat heilighe sacrament dat es my een werdich present ic ontfa daerinne uwen heilighen lichame die es my suete ende wel bequame want hi es mijn hemelschs broot diene niet en eten die sijn doot hy es oec der inghelen spise die sijns ghesmaken dat sijn de wise die werelt en machs niet ghesmaken want si verblijdt ende bedrueft in anderen saken o heere ghi hadt u vermeten dat wij te gadere souden eten here ic ghiere ic gape ende ic begheere ende ic en can u niet verteren soe ic meer eete soe my meer lust soe ic meer drincke soe my meer dorst altoes blijft my meere over dan alle die leven verteren moghen here ghi sijt een milde weert ghy betaelt al datmen verteerdt here ic drincke soe gherne u levende bloet dat uut uwer siden woet ende uut uwen heilighen live dat edel es van groten prise het es soe soete mire kelen ic ben half droncken en mach niet helen here u bloet es edelre dan ghaernate ic wille vullen al mijne vate soe ben ic stout ende herde coene ic en hebbe buten niet te doene ic ben al vol ende ic begheere dat ic hebbe ic en caent verteeren al dat ic hebbe dat en achtic niet ic volghe dien na dat my ontvliet mijn begheren moet volghen wetic wale maer wise en mach onwise niet verhalen wise ende onwise dat sijn tween die nemmermeer en werden een want si moeten onderlinghe versceden bliven dat een en mach dat ander niet verdriven ghelove ordene ende goede wisen die mach men wel met rechte prisen want oefeninghe der heiligher kercken besteet in ordenen in wisen ende in goeden werken want sonder wise en mach niement leven noch in den hemel noch in der eerden in ordenen in wise in ghewichten ende in maten hevet god alle dinc ghescapen aldus selen wij leven in redelijcken wisen opdat wij boven redene een scouwende leven vercrighen want vele menschen werden bedroghen dat si noch scouwen noch onwise vinden en moghen die menschen hebben alle hinder die noch scouwen noch onwise en connen vinden die menichvuldich sijn van herten ende ander menschen nauwe merken die vremde sorghe draghen ten vrienden ende ten maghen ende haers selfs nootdorst besorghen die rijcheit gods blivet hem verborghen voersienighe besceedenheit es goet die vele sorget hi es onvroet uutkeer in een sinlijck leven beneemt ghewarich innich pleghen die den zinnen van buten es ghenoech si en vinden van binnen gheen ghevoech van buten traghe ende onbereet van binnen ongheorden in lieve in leet al moghen dese dinghen sijn sonder dootzonde si beletten den mensche te comene in sinen gronde die sijn verbeelt in vremden dinghen si en moghen noch scouwen noch onwise vinden maer wildi u te scouwen bereiden soe moeti gaen die weghe die u daertoe leiden dats inder conzientien onbevlecte puerheit ende inden levene wel gheordende onnoselheyt inden seden wel ghesaet in eersamheit in alle den zinnen soberheit die natuere dwinghen van ongheordender gheneychtheit ende haers ghenadich sijn na reden ende beschedenheyt uutghekeert tot yeghewelken die sijns behoeft sedelijc in goedertierenheit inkeer sal sijn ledich besloten jeghen verbeeltheit insien verhaven ende open toe der eewigher waerheit inbliven sempel ghestilt in rechter vreedsamheit in woenen onbedruct ende onbeweecht van alre onghelijcheit eene bernende liefde in innicheit ene opgaende vierighe vlamme van devotien opgaende in gods goetheit eene begherende minnende ziele met gode te sine in de eewicheit alle eyghenheit verteghen in gods vrie willicheit alle crachte der zielen vergadert in des gheests eenicheit ende gode dancken ende minnen loven ende dienen in eewigher weerdicheit wildi deser dogheden in minnen pleghen soe moghedi hopen een scouwende leven want leefdi gode ende u met trouwen als hi hem vertoent soe seldi scouwen scouwen es en weten wiseloes dat boven redene blivet altoes het en mach in redenen niet dalen ende redene en maecht boven hare niet herhalen verclaerde onwise es spieghel fijn daer god in licht sinen eewighen schijn onwise die es sonder maniere daer alle redelijcke werken in falieren onwise en es god niet maer si es dat licht daermen mede siet die in onwisen wandelen in godlijcken lichte si sien in hem een ongestichte onwise es boven redene niet der sonder si siet alle dinc sonder wonder verwonderen es daer beneden sonder verwonderen es scouwende leven onwise siet maer si en weet wat boven al noch dit noch dat nu moetic rimen laten bliven salic scouwen clare bescriven wildi scouwende leven in u bevinden soe moeti u inkeren boven u senlijcke leven in dat hoochste uwer innicheit gheciert met allen doechden daer ic af ghesproken hebbe oefenende met dancke met love ende met eewigher werdicheit uwe ghedachte bloot ende onghebeelt van allen senlijcken beelden uwe verstandicheit open ende in minnen verhaven tot der eewigher waerheit uwen gheest gode ondect als een levende spieghel te ontfane eene ewighe ghelijcheit gods siet daer vertoent hem een verstendich licht dat sin noch nature noch redene noch claer ghemerc begripen niet en mach dat licht ghevet ons vriheit ende coenheit te gode het es edelre ende hoghere dan al dat god ghescapen heeft in naturen want het es volmaectheit der naturen ende een verclaert middel tusschen ons ende gode onse onghebeelde blote ghedachte es een levende spieghel daer dit licht in schijnt dit licht eyscht ons eenheit ende ghelijcheit met gode inden levenden spieghel onser bloter ghedachten soe levet god in ons met sijnre ghenaden ende wij leven in hem overmids doghet ende goede werken in desen levenden spieghel sijn wij ghelijc onsen eewighen beelde dat god es want wij leven ghelijc der eewigher voersienicheit gods dit licht es uutvloyende in ghelijcheit ende intreckende in eenheit des werden wij ghewaere boven redene in onze bloete inghekeerde verstendicheit daer spreect die waerheit gods in onsen gheeste siet my ane alsoe ic dy sie ende bekinne my alsoe als ic dy bekinne minne my alsoe als ic dy minne ghebruke mijns alsoe als ic dijns ghebruke ende alsoe als ic dy ben onghedeilt ende al gheheel te male soe willic dattu my sijs onghedeilt ende al te male ic hebdi eewelijc ghesien voer alle ghescapenheit in my ende een met mi ende als my selven daer hebbic dy bekint ghemint gheroepen ende vercoren ic hebbe dy ghescapen te mijnen beelde ende te mijnen ghelijcke ic hebbe dine nature aenghenomen ende mijne beelde daerinne gheprint opdattu een sijs met my sonder middel inde glorie mijns vaders ic hebbe mijne ziele met haren crachten ghescapen ende vervult met allen gaven opdat ic uwen vader ende mijnen vader uwen gode ende mijnen gode dienen moghe ende ghehoorsam sijn in onse ghemeyne menscheit met al dien dat ic vermochte al totter doot ende uut mire volheit van gracien ende van ghenaden hebbic dyne ziele ende dine crachte vervult opdat du my ghelijc sijs ende in mire cracht ende in mire gaven onsen god dienen dancken ende loven moghes eewelijc sonder inde siet aldus sijn wij alle een met gode in onsen eewighen beelde dat de wijsheit gods es die onser alre nature aenghenomen heeft ende al sijn wij een in onsen beelde met gode overmids aenghenomenheit onser naturen wij moeten hem oec ghelijcken in gracien ende in duechden selen wij ons een vinden met gode in onsen ewighen beelde dat god selve es ende aldus was ende es de menscheit ons heren jhesu christi verheven ende een metter wijsheit gods ende sine ziele ende alle sine crachte waren vervult ende sijn noch metter volheit alre gaven ende hi es ons als een levende fonteyne daer wij af ontfaen alle dies wij behoeven ende hi spreect selve mijn vader hevet my ghesonden te levenne god ende mensche yeghewelcken die mijns begheert mijne uutvercorne lieve merct selve ic ben te male uwe ic hebbe u gheleeft ghewijst gheleert ende ghestorven om uwen wille ic hebbe u gheoffert mijnen vader met mire doot ende uwe scout betaelt met mijnen heiligen bloede ic ben opverstaen glorioes in ziele ende in lijf opdattu opverstaen moghes glorioes ten lesten daghe met ziele ende met live ende bescouwen mijne glorie ende die glorie mijns vaders eewelijc sonder inde ic ben opghevaren ter rechter siden mijns vaders boven alle choren ende boven alle ordenen der inghele ende der menschen ende ic hebbe yeghewelcken sijn stadt bereet na werde ende na verdiente sire dogheden ende sijns levens ende ic sal nedercomen ten lesten daghe in mine glorie met mijnen inghelen ende met mijnen heilighen ende ic sal ordeelen yeghewelcken goede ende quade na wise hare verdienten ende na gherechticheit nu merct lieve wat ic u noch meer ghedaen hebbe ic hebbe u ghegheven ende ghelaten mijn vleeschs ende mijn levende bloet in spisen ende in drancke ende in eenen doergaenden hemelschen smake na alre wijs dat yeghewelc begheren smaken ende ghevoelen can ic hebbe u begherte ende u sinlijcke leven ghespijst ende vervult met mijnen ghemartiliden gloriosen lichame ic hebbe u minne ende u redelijcke leven ghespijst ende vervult met mijnen gheeste ende met allen mijnen gaven ende met alle mire verdienten daer ic mijnen vader inne behaghe ic hebbe dijn scouwen ende verhavenheit dijns gheests ghespijst ende vervult met mire persoenlijcheit alsoe dattu leves in my ende ic in dy god ende mensche in ghelijcheit van duechden ende in eenheit van ghebrukene mijn vader ende ic hebben de werelt vervult met onsen gheeste met onsen gaven ende met onsen sacramenten na dats yeghewelc begheert ende behoeft mensche siet my ane wie ic ben ende hoe ic dy gheleeft ende ghedient hebbe ende wat ic om dy ghedoocht hebbe ende wat ic dy gheloeft hebbe wes dancbaer ende antwerde my van allen na dijn vermoghen o heere sijt mijns ghenadich ic en ben niet noch ic en hebbe niet noch ic en vermach niet sonder u hulpe ende u ghenade ic sie wel inden lichte mijnder natueren dat ghi sijt sceppere ende heere hemelrijcs ende eertrijcs ende alre creatueren ic sie ende ic ghelove in kerstenen ghelove al dat den ghelove toebehoort ende ic beghere uwe wet ende uwe ghebode te volbringhene in alre wijs na mire macht overmids uwe hulpe ende uwe ghenade heere dit es ghemeyn al uwen leden ende allen kerstenen menschen die behouden selen sijn heere ghi eyscet mijnen gheeste van binnen dat ic u sie alsoe ghi mi siet ende dat ic u minne alsoe ghi my mint nu verstaet my rechte een goet innich mensche die hem inkeert in hem selven los ende ledich van allen eertschen dinghen sijn herte boven gheopent met weerdicheiden tot der eewigher goetheit gods aldaer es open die verborghen hemel ende uten aenschijn der minnen gods schijnt een haestich licht als eene blixeme in die opene herte des menschen ende in dien lichte spreect die gheest ons heeren in die opene minnende herte ic ben dyne ende du bist mijne ic wone in di ende du leves in my inden ontmoete des lichts ende des gherinens es die bliscap ende die wellust in ziele ende in live soe groot in dat verhavene herte dat die mensche niet en weet wat hem ghesciet es ochte hoe hi ghedueren mach ende dit heet jubilus dat nieman ghewarden en mach noch nieman en weet dan dies ghevoelt dit levet in die minnende herte die gode gheopent es ende allen creatueren besloten ende hieruit comt jubilatio dat es hertelijcke liefde eene berrende vlamme met devocien in dancke ende in love met eewigher weerdicheit te gode maer die soeticheit ghevoelt ende daerinne verblijdt ende genoechte suect ende gode niet en danct noch en lovet hi es te male bedroghen dit es die eerste wise ende die nederste daer hem god inne vertoent in scouwenden levene hierave willic toenen denghenen die des niet en ghevoelen een grof exempel neemt eenen spieghel die binnen hol es als een scotele ende legt daerinne dinghe die droghe sijn van materien ende hebbelijcke den viere ende hout dien holen spieghel jeghen die rayen vander zonnen soe selen die droghe dinghen ontsteken ende bernen overmids hitte vander sonnen ende holheit des spieghels alsoe ghelijckerwijs in uwen inkeere hebdi eene levende open herte verhaven met weerdicheiden te gode soe schijnt dat licht sire ghenaden in die verhavene opene herte ende purgiert die conziencie ende verberent alle die ghebreke die inden mensche sijn in dat vier der minnen gods siet dit es die nederste wise in scouwenden levene die gheoefent wert in puerheit van herten met verhavenen ghesichte met ghevoellijcker liefden in dancke ende in love met devotien ende met begherten vore die jeghenwordicheit gods hierna volghet die ander wise in een scouwende leven die menschen die verhaven sijn in eene eenvuldighe puerheit haers gheests overmids minne ende weerdicheit die si te gode draghen die staen met ontdecten bloten aensichte vore die jeghenwoordicheit gods ende uten aenschine des vaders schinet een eenvuldich licht in dat aenschijn der bloter onghebeelder ghedachten die verheven es boven sen boven beelden boven redene ende sonder redene in verhavender puerheit van gheeste dit licht en es niet god maer het es een middel tuschen die siende ghedachte ende gode dit licht es gheheeten een blic gods ofte die gheest des vaders in desen lichte vertoent hem god eenvuldigher wijs niet na onderscheede noch na wise sire persone maer in blootheit sire natueren ende sire substancien ende in desen lichte spreect de gheest des vaders in die verhevene blote onghebeelde ghedachte siet mi ane alsic u sie al te hant ontpluken die sempele eenvuldighe oghen overmids dat inghestorte eenvuldighe licht des vaders ende si sien aen dat aenschijn des vaders dat es die substancie ochte die natuere gods in eenen eenvuldighen ghesichte boven redene ende sonder ghemerc dit licht ende dit vertoenen gods ghevet den scouwenden gheesten een warachtich weten dat si gode sien alsoe men hier sien mach in desen sterfelijcken state opdat ghi my wel verstaen moghet soe willic hieraf toenen een senlijc ghelijc wanneer dat ghi staet in claren schine der zonnen ende ghi u oeghen keert van allen varwen van alle ghemerke ende van allen onderscheede ende van allen dinghen die de sonne beschijnt eest dan dat ghi eenvuldigher wijs met uwen ghesichte volget den lichte ende den rayen die uter zonnen schijnen soe werdi gheleit in dat selve dat de zonne es alsoe ghelijckerwijs eest dat ghi volghet den blicke der rayen die schinen uten aenschine gods in uwe eenvuldighe ghesichte si selen u leiden inden oerspronc uwer ghescapenheit daer en vindi anders niet dan god alleene hierna volghet die derde wise die eenen scouwenden leven toebehoort dese wise es gheheeten speculatio dat es in eenen spieghel sien want des scouwenden menschen verstannisse es een levende spieghel daer die vader met den sone in gheven haren gheest der waerheit opdat die rede verclaert worde ende bekinne alle waerheit die men verstaen mach in wisen in beelden in formen ende in ghelijcken maer die wise daer men dat aensichte gods in siet boven redene ende sonder redene in bloeten verstane ende in onghebeelden ghedachten dat en mach ghemerc noch redene niet ghereiken want ghelijckerwijs dat de edel aer mach scouwen die claerheit der zonnen sonder wiken overmids sterck ghesichte sire ooghen alsoe moeten die oghen der vledermuus wiken ende ghebreken in claerheit der zonnen overmids crancheit haerre oghen ende haeres ghesichts die sempel eenvuldighe oghen der zielen die verheven es boven redene ende sonder redene in een eenvuldich bloet ghesichte die siet altoes aen des vaders aenschijn ghelijckerwijs dat die inghelen doen die ons dienen want die sempel eenvuldighe oghe der zielen en hevet anders niet vore dan dat beelde dat gode selve es daer siet si gode ende alle dinghe alsoe si met gode een sijn in eenen eenvuldighen siene ende daermede es hem ghenoech ende dit heet contemplatio dat es gode scouwen eenvuldigherwijs ende alsoe ghelijckerwijs es die verstendighe cracht der zielen een levende spiegel daer god in woent met sire ghenaden ende hi hevet haere ghegheven sinen gheest der waerheit ende overmids sijn licht soe es die redelijcke oghe verclaert alsoe dat si bekinnen mach in formen in beelden ende in gheliken gode ende allen creatueren alsoe verre alst god vertoenen wilt ende hi ghebiet der redenen die hi verlicht heeft dat si regere ende ordinere dat sinlijcke leven na die wedt gods na die ghebode der heiligher kercken in karitaten ende in rechter beschedenheit ten anderen male die verstendighe mensche die van gode ontfaen hevet den gheest der waerheit hi sal wandelen vore dat aenschijn ons heeren ende ordineeren ende chieren sijn inwindighe leven met allen doechden na den liefsten wille gods soe mach hi horen die sute stemme des vaders die spreect in sinen gheeste sich my ane bekinne my als ic dy bekinne merke my nauwe wat ic ben ende wie ic ben in desen eyschen verblidet hare die ziele ende alle die inwindighe crachte des menschen ende met verstendighen openen verclaerden oghen beghert si te siene daer si toe gheeyscht ende ghenoedt es van gode ende hi vertoent hem der zielen inden levenden spieghel harer verstendicheit niet alsoe als hi es in sire natueren maer in beelden ende in ghelijcken also alst verlichte redene begripen ende verstaen mach die wise redene die van gode verlicht es die siet claerlijc ende sonder dolen in verstendigen beelden al dat si ye ghehoorde van gode van ghelove ende van alre waerheit die si begheert maer dat beelde dat god selve es al eest hare vore ghehouden si en caens niet begripen hare verstendighe oghen moeten den ombegripelijcken lichte wiken maer want si wijs ende verclaert es met den geeste der waerheit soe siet si gode ane in verstendighen beelden hoe dat hi es moghentheit wijsheit waerheit gherechticheit goetheit ende ghenadicheit ontfermherticheit rijcheit ende meltheit levende ghetrouwicheit troost ende sueticheit si siet oec onderscheet der persone ende yeghewelcken god ende almachtich ghelijc in crachte der natueren eenheit in drieheit ende drieheit in eenheit inder natueren vruchtbaerheit ende inden wesene sempel ledicheit elcken persone god ende in haere ghemeyne substancie godheit want die redene die verclaert es met den gheeste die siet gode in haren spieghel in alsoe vele wisen formen ende beelden alsi selve ghedrincken mach ende in eenigherwijs begheert te siene nu es die verstendighe cracht gheneycht ende van gode gheeyscht te siene wat god es ende wie hi es ende hieromme soe spreect die scouwende ziele heere toent ons dijn aenschijn boven beelden ende ghelijcken bloot ende onbedect soe selen wij salich zijn ende ons sal ghenoeghen ende hiertoe antwort de gheest ons heeren der verlichter redenen sich my ane wie ic ben ende wat ic ben hier ontpluyct hare die verstendighe oghe omme te siene dat si beghert ende daer si toe gheeyscht es van gode die sempel oghe met eenvuldighen ghesichte in godlijcken lichte die siet al dat god es eenvuldigherwijs ende hare volghet na die verstendighe oghe ende si wilt weten ende ondervinden inden selven lichte wat god es ende wie hy es maer voer dat aenschijn ons heeren faliert redene ende al ghemerc met onderscheede ende die verstendighe cracht wert verheven in onwisen ende hare ghesichte wiseloes dat es zonder maniere noch sus noch sooe noch hier noch daer want onwise hevet al bevaen ende hare ghesichte es hare onthoghet ende ontbreyt si en weet selve waer dat sy siet sy en caent volgripen noch te male vercrighen want haer begrijp es wiseloes ende zonder maniere ende hieromme es si hoghere van gode begrepen dan sy ghegripen can siet dese wiselose maniere aldus gheoefent si es een middel tusschen scouwen in verstendighen beelden ende in ghelijcken ende een bloet scouwen boven alle beelden in godlijcken lichte hierna volghet die vierde wise die een ghewarich scouwende leven volmaect in alre wijs dat den scouwenne toebehoort dese wise es ghenaemt eene verhavene verclaerde oefeninghe in minnen na den alderliefsten wille gods dese wise met der oefeninghen es uut gode gheboren onse heere spreect inder evangelien het en si dat ghi anderwerven herboren wert uuten heyligen gheeste soe en moechdi dat rijcke gods niet sien noch daerin comen die heylighe gheest es een levende fonteyne daer die minnende gheeste inne ghedoept sijn ende daer si in leven ende woenen ende hi ghevet in onsen gheeste levende water zijnre ghenaden ende daerinne sijn wij ghereynicht van al onsen sonden ende hy woent in ons met sire ghenaden ende wij woenen in hem overmids doghede ende heilich leven die gheest ons heeren die wij ghelijcken eender levender fonteynen daer wij in leven boven onse ghescapenheit daer springhen die aderen levens waters zijnre ghenaden ende die vloede vloeyen menichfuldighe gaven in onsen gheeste ende alsoe levet hy ende woent in ons ende hi gherijnt onsen gheeste met sinen vingher dat es met sinen gheeste ende spreect ons toe mint my alsoe als ic u minne ende eewelijc ghemint hebbe die stemme ende dat inwindighe eyschen es soe gruwelijc te ghevoelne dat al beweghet wert in storme van minnen ende alle die crachte der zielen si antworden ende spreken onderlinge minnen wij die grondelose minne die ons eewelijcke ghemint hevet dat herte ontpluyct hem met begherten ende alle die senlijcke crachten volghen na met ghevoellijcker liefden te gode die levende ziele gheet voert boven haer selven met rechter meyninghen met inneghen ghedancken ende met vergheten ende met versmadene al dat hinderen ende letten mach inder minnen ons heeren verclaert verstane ende vrywille die gaen voert met dancke met love met reverencyen ende met weerdicheden vore dat aenschijn der eewigher minnen al dat uut gode gheboren es dat es god ende gheest het es god met gode een minne ende een leven in sinen eewighen beelde het es oec gheest ende gode ghelijc overmids gracie ende een minlijc aencleven aen gode het es heilich sterc ende vry ende al verwinnende in minlijcker oefeninghen ende tusschen een sijn met gode in minnen ende gode ghelijc in gracien soe wert minne gheoefent in alre wijs want god tast ende gherijnt onsen gheest ende eyschet ons minne also hi ons mint ende sine minne is sonder mate want hy eest zelve ende onse minne hevet mate ende alsoe en moghen wij niet volbringhen dat sine minne ons eyst maer wij vallen in onmacht ende onse minne wert wiseloes ende sonder maniere vore dat aenschijn sire minnen minne en es cout noch heet claer noch doncker spise noch dranc en es gheen dinc in der werelt datmen minnen eyghelijck ghelijcken mach gods minne tot ons dat es een gheestelijck rueren ochte een gherinen daer hy deylt sine gracie ende sine gaven sonderlinghe alsoe alst yeghewelcken orborlijc es na te levene in doechden het sijn vier wisen van minnen daer alle heylicheit aen gheleghen es die eerste wise es gheboden die behoort den vrienden die andere wise es gheraden die behoort den verhavenen gheesten die den raden gods leven die derde wise die en es noch gheboden noch gheraden die behoort toe den sonen gods die gods werc ghedoeghen in bloeter minnen die vierde wise es een te sine met gode in minnen nu verstaet my rechte die eerste wise van minnen dat es gode vreesen ende minnen boven alle dinc ende hem ghehoorsam sijn ende der heiliger kercken in kerstenen ghelove in dogheden ende in allen goeden werken dit sijn die vrienden gods die gode behaghen inder nederster wisen diemen gode leven mach hierna volghet die andere wise van minnen daermen gode inne leeft inden gheeste ende inder waerheit dat es als die goede mensche meer oefent meyninge ende minne te gode dan goede werke van buten omme gode soe wert hy gherenen ende gheeyscht vanden gheeste ons heeren altoes te meere minnen ende soe hi meer mint soe hi meere gherenen wert ende alsoe comt hi in een salich wiseloes ghevoelen dat es minne zonder maniere ende daermede es hi een puer gheest ende clevet ane gode met wiseloser minnen ende hi werct hem ute alle uren in een ledich zijn ende dan ghevoelt hi echter nu gherijnen ende werct hem weder uut want alle zijn crachte ghebreken in wiselose minne ende dit es gode minnen ende ghemint werden wat minne es in haer zelven men caens niet verstaen maer hare werke sijn dusdane minne gheeft meer dan men ghevaten mach ende si eyscht meer dan men betalen mach och can der minnen eyschen es biwilen int herte als een begherende bernende vier in ziele ende in lijf oerwoet ende ongheduer ende inden gheeste een hongherich verterende ghier daer minnen vier verteert die werke des gheests in een eenvuldich ledich zijn siet daer begint een verstendich staren ende een minlijc neyghen in eene salighe suete locht daer es wiselose minne volbracht want verstendich staren ende minlijc neyghen dat sijn ij hemelsche pipen die luden zonder thooen ende zonder note si gaen altoes voert in dat eewighe leven sonder ommesien ocht wederkeer si houden tenuere ende concordie met alle der heyligher kercken want die heilighe gheest die blaest den wint daer si mede luden ende si middelen tusschen wiselose minne ende bloete ledighe minne hierna volghet die derde wise in verhavene verclaerde minne in godlijcken lichte in deser wisen sijn die gheeste ledich ende bloet ende verhaven boven alle werke in een blooet verstaen ende in blote minne si en werken niet maer si werden ghedaen ende ghewracht vanden gheeste ons heeren ende si zyn selve gracie ende minne ende si zin ghenoempt die soenen gods alle die haer selfs ghestorven zyn in gode ende alre eyghenheit verteghen inden liefsten wille gods haer leven es verborghen met christo in gode ende si werden sonder onderlaet van nuwes gheboren uut den heylighen gheeste uutvercorne sonen der minnen gods boven gracie ende boven alle haer werke si sijn hebbelijc te vernieutene ende te versmeltene in minnen want sy syn godformich werden ende in christo ghetransformeert ende overformt vanden gheeste ons heeren ghelijckerwijs dat dat gloeyende yser overformt es ende gheenicht den viere alsoe verre als yser es soe eest vier ende alsoe verre alst vier es soe eest yser nochtan en wert dat yser niet vier noch dat vier yser maer yeghewelc behout sine materie ende sine natuere alsoe ghelijckerwijs en wert des menschen gheest niet god maer hi es godformich ende hy es bretheit lancheit hoocheit ende diepheit ende alsoe verre als god god es soe es die minnende gheest gode gheeenicht in minnen ende aldus es die vierde wise een ledich staet gode gheenicht in bloter minnen ende in godlijcken lichte los ende ledich alre oefeninghen van minnen boven werken ende ghedoghende sempel eenvuldighe minne die des menschen gheest verteert ende vernieut in haer zelven alsoe dat hy sijns selfs vergheet ende niet weet noch hem zelven noch gode noch gheenre creatueren dan minne alleene die hy ghesmaect ende ghevoelt ende diene beseten hevet in eene eenvuldighe ledicheit hy ghevoelt hem eene breetheit met minnen die sonder mate es ende alle dinc begrepen hevet ende altoes ombegrepen blijft hy siet hem gheenicht der ewigher lancheit die zonder beghin ende sonder inde onbeweechlijc es voergaende ende navolghende allen creatueren hy versteet hem verhaven in een hoocheit met gode die domineert ende regneert in hemel in eerde in alle creatueren hy siet hem oec diepheit ende verhaven in sijn overwesen dat gods wesen es daer vent hy hem met gode ende met allen heylighen eene grondelose salicheit sy es gode wezelijc ende ons overweselijc si es boven al ende onder al ende si es een ledich fundament dat es eene grondelose onthout gods ende alle dies dat ghescapen is ende si en wert nemmermeere bekint anders dan met haers selfheit ende si es gode een ledich weselijc weten ende ons een ombegripelijc nietweten daer wij weten ende bekinnen daer zijn wij zalich ende gode gheenicht in minnen maer daer wij niet en weten daer zyn wij een ledighe zalicheyt met gode boven onze ghescapenheit daer zijn wij alle ontgheest zonder gheest ende buten onsen gheeste in ons overweselijcke salicheit met gode boven onze ghescapenheit in een grondeloes abys dat gods wesen es dat nemmermeer beweecht en wert van gode noch van creatueren aldus verstaen wij onderscheet ende dyfferencie tusschen gode ende godheit werken ende ledicheit die vruchtbaere natuere der persone daer es drieheit in eenheit ende eenheit in drieheit eewelijcke werkende in levende onderscheet maer dat sempel wesen es een eewich ledichsijn gods ende alre creatueren daer sijn wij alle een eenvuldighe grondelose zalicheit sonder dyfferencie die gode alleene weselijc is ende ons overweselijc daer zijn wij boven onse ghescapenheit daer sijn wij alle ontgheest sonder gheest ende buten onzen gheeste in onze overweselijcke zalicheit die afgrondich es ende nemmermeer bekint en wert anders dan met haers selfsheit ende al zijn wij alle boven onze ghescapenheit met gode een weselijcke eenicheit eewich ledich ende zonder werc wij zijn oec met gode eene vruchtbaere drieheit der persone levende ende werkende boven alle ghescapenheit van creatueren wij verstaen ons een ewich leven met onsen hemelschen vader in onzen oerspronc die ons ghescapen heeft wij vinden ons oec in sinen sone eene levende waerheit die onze eewighe beelde es daer wij alle in leven boven ons zelven met onderscheede ghescapen gheoordent ende bekint in sine eewighe wijsheit wij ghevoelen ons oec inden heilighen gheest dat hi ons eewelijc hevet ghemint ende ghewilt tot allen doechden ende met hem een te sine in minnen hy sendt ons ute vol gracie ende gaven sinen wille te volbringhene in allen doechden ende in allen goeden werken synen liefsten wille te levene ende christus na te volghene in alre wijs dat wij bekinnen ende vermoghen ghelijckerwijs dat de vader sinen sone jhesum christum sende ons te dienenne te levene ende te stervene om onsen wille alsoe sent ons jhesus christus sijn sone ende ghevet ons sinen gheest updat wij underlinghe leven in karitaten in doechden ende in allen goeden werken soe zijn wij zijn discipulen als wij houden sine wet ende sine ghebode ende underlinghe minne ende ghetrouwe zijn yeghewelc den anderen alsoe moghen wij toenemen ende wassen in gracien in doechden ende in ghelijcken den levenne ons heeren jhesu christi ende alsoe wast in ons in lanc zoe mer die ghenade gods ende hongher ende dorst ter duecht ende ter waerheit ghelijckerwijs dat ic u vore ghetoent hebbe inden opganghe heilichs leven voertmeer ghelijckerwijs dat ons de gheest ons heeren uutsent te levene in doechden ende in allen goeden werken alsoe trect hy ons in inwendigher oefeninghen ende eyscht ons ende ghebiet ons dat wij gode dancken ende loven minnen ende eeren zullen eewelijc ende emmermeer ghelijckerwijs dat ic u voren gheleert hebbe ende soe wij meer kinnen ende minnen soe ons mer lust te kynnenne ende te minnenne ende alsoe onthoghen wij onsen zinnen die gheest ons heeren trect ons in ende toenet ons dat aenschijn der minnen ende maket ons los ende ledich ons selfs liefs ende leets ende alre creatueren ende ghevet ons volheit sire ghenaden ende leert ons oefeninghe volmaecter minnen dat es onderlinghe scouwen tusschen ons ende gode onderlinghe smaken ende kinnen ghelieven ende behaghen ende in minnen smelten ende vervlieten want god ghevet ons hem selven maar wij en connens niet begripen uut hem vloeyen ons sine menichfuldighe gaven in ziele ende in lijf in herte ende in sen in alle onze crachte wy smaken ende ghevoelen troost ende sueticheit sire minnen hy eet ende drinct met ons ende wij met hem dit es boven onse verstaen van zinnen soe wij meer eten soe ons meer lust soe wij meer drincken soe ons meer dorst maer minne betaelt al den cost die gaven gods teeren ende voeden want si zijn selve spise ende dranc wi vloeyen over ende vervullen alle onze vate nochtan blivet ons verborghen hongher ende dorst want wij ghieren ende gapen na dat goet dat minne selve es boven alle gaven sonder mate dit es die wise hoe die gheest gods hem selven ghevet mochten wine begripen hi trect ons oec inne ende eyscht ons eene minne met hem te sine ende alle die woorde ons heeren jhesu christi die zijn moghelijc te gheschiene ende hi begherde ende badt sinen hemelschen vader dat wij zouden een zyn met hem ende met sinen vader ghelijckerwijs dat hi na der menscheit een es met gode in minnen niet van natueren maer van ghenaden ende hi begherde ende woude oec dat wij souden sijn daer hy es opdat wij sien mochten die glorie ende die eere die hem zyn hemelsche vader ghegheven heeft uut desen woerden zuldi merken vj poenten met onderscheede daer dat hoochste kinnisse tusschen ons ende gode in gheleghen es dat eerste es hoe wij een zijn met gode in minnen ende in den heilighen gheest dat ander poent es hoe wij een ander zyn van gode in gracien ende in duechden dat derde is hoe wij met gode vereenighen boven ons selven dat vierde poent es hoe wij in ons selven bliven ende boven ons zelven niet comen en moghen dat vijfste poent es hoe wij in ons zelven hongherich ende dorstich zijn selen ende gode niet begripen en moghen dat vjste poent es hoe wij boven ons zelven sat ende overvloedich zyn ende zalich in eewigher minnen nu merct dese vj poente met ondersceede ic salse u ontbinden ende verclaren nu merct ende siet wij zijn alle een leven in gode in onse eewighe beelde boven onse ghescapenheit wij sijn oec een menscheit die god ghescapen heeft ende wij sijn eene menschelijcke natuere daer god zijn beelde in drieheit inne ghedruct hevet ende die hi van minnen aneghenomen hevet alsoe datti met ons es god ende mensche ende dit hebben alle menschen ghelijc ontfaen quade ende goede want dit es edelheit ende hoocheit onser natueren ende hiermede en zijn wij noch heylich noch zalich maer wanneer dat ons gracie ende duechde verheffen in die blote ledighe idelheit ons gheests daer god in regneert daer vinden wij ons een met gode ende met allen heilighen daer zyn wij alle volbracht ende volmaect in eene minne die god es beghin ende inde ons eewichs levens voortmeer zoe zyn wij een ander van gode ende en moghen niet een werden maer in anderheit bliven dat es daer wij staen in ons zelven yeghewelc in sinen eyghenen persone ende daer hevet ons god hem ghelijc ghemaect in bloeter natueren na wise onser overste crachte maer die ghelijcheit die god ons allen ghemeyne ghegheven heeft inder natueren die en maect ons heilich noch salich maer gracie ende die gaven gods die van boven in ons comen die gheven ons en duechsam leven ende daermede levet god in ons ende wij in hem ende alsoe ghelijcken wij gode boven onse natuere ende aldus bliven wij gode ewelijc ghelijc in gracien ende in glorien ende hierna volghet dat derde poent hoe wij een zijn met gode boven ons zelven ende hem ewelijc ghelijc bliven in ons zelven ende dit leert ons dat gherijnen gods dat onze redene verlicht ende sendt ons uut ende eyschet ons duechsam leven ende trect ons in ende eyscht ons eninghe met gode ende alse wij desen tween ghelijc ghehoorsam sijn soe leven wij den liefsten wille gods ende dit gherijnen es een eewich levende middel tusschen ons ende gode alsoe alse wij eewelijc ghelijc bliven in ons selven ende boven ghelijc een met gode hierna volghet dat vierde poent uten gherinenne des heilichs gheests werden wij te male beweecht van binnen ende wij ontfaen een onghepayde begherte ende eenen ghierighen lost die redene noch ghene creatuere dwinghen noch saten en mach want die gheest gods eyscht onsen gheeste dat wij ons altemale uut ons zelven in gode gheven ende dat wij gode altemale in ons bevaen ende begripen ende dit es ons beyde onmoghelijc want wij en moghen uut ons selven in gode niet comen ende onse ghescapenheit verliesen ende alsoe moeten wij eewelijc een ander van gode bliven ende ghescapene creatueren want gheene creatuere en mach god werden noch god creatuere wij en moghen oec gode in ons niet begripen want hy es grootheit sonder mate wij en moghenne oec niet hervolghen noch herhalen want hy es lancheit sonder inde diepheit sonder gront hoocheit boven al dat hy ghescapen heeft maer dat ons onmoeghelijc es dat es hem moghelijc want daer onse gheest ende al onse crachte in haer werke ghebreken daer werct die gheest ons heeren boven onse crachte ende boven onse werken ende daer werden wij ghewracht vanden gheest ons heeren ende wij ghedoeghen sijn werken boven alle onze werken ende in ghedoeghene begripen wij hem in onsen werken ghebreken wij altoes ende en connen hem niet begripen ende boven onse werken daer hy werct ende wij ghedoghen daer begripen wij ghedoghende boven al onse werke ende dit es gode begripen onbegripelijcker wijs dat es ghedoeghende ende nietbegripende hierna volghet dat vijfste punt dat ons te male volmaect in oefeninghen van eewigher minnen ghelijckerwijs als ic vore gheseyt hebbe dat wij boven al onse werke ghewracht werden vanden gheeste ons heeren daer zyn wij ons selfs ledich ende alre dinghe ende gode gheenicht in minnen maer tusschen ons ende gode vernuwet die eninghe altoes sonder onderlaet want die gheest gods es uutvloeyende ende intreckende ende hi ruert ende gherijnt onsen gheest ende hy eyscht ons te levene na den liefsten wille gods ende eyschet gode te minnenne na sire weerdicheit dit gherijnen dat tusscen ons ende gode middelt daerdore en connen wij niet comen wat dit gherijnen si in sinen gronde ende wat minne si in haer selven des en connen wij niet gheweten ende daer wij ons uutwerken daer beghinnen wij weder want die gaven gods en laten ons niet ledich zyn dat uutvloeyen des heilichs gheests dat maket ons rijcke ende volt alle onse ghierighe vate met godlijcken gaven met eewigher spisen met gheestelijcken drancke nochtan blivet ons hongher ende dorst ende eewich lust dengheenen te hervolghene denghenen te ghereykene die sonder mate is ende dit es ons onmoghelijc ende hieromme moeten wij crighen ende altoes hongherich ende dorstich bliven eewelijc in onsen werken ende al eest dat wij teren op gode nacht ende dach ghieren gapen ende begheren wij en connens nochtan nie begripen verswelghen noch verteren altoes moeten wij crighen in ontbliven hongher ende dorst ende eewich lost niet swinghen maer ghelijcker wijs dat ons god uutsent met alle sinen gaven te levene sinen liefsten wille alsoe trect ons zijn gheest inne hem te minnenne na sine weerdicheit ende sine weerdicheit eyscht onsen gheeste minne sonder mate want hi es zelve zonder mate ende hi mint ons met hem zelven alzoe hi es ende sine minne es soe gruwelijc ende soe intreckende ende zoe verterende al dat zy gherijnt ende daer wi des ghevoelen dat es boven redene daer es onse minne wiseloes ende zonder maniere want wij en connen noch en weten hoe gheantwerden sire minnen die zoe ghierich es dat si al verslont ende verteert dat haer ghenaect in haers selfsheit deser minnen moet onze minne wiken want wij en connen ons niet gheweren want daer wert onse minne slecht bloet ledich ende zonder werc ende die minne gods es een verterende vier dat ons teert uut ons selven ende verswelghet met gode in eenicheyt siet daer zijn wij sat ende overvloedich ende met gode eene eewighe volheit nochtan bliven wij altoes hongherich in ons selven daer wij leven in anderheit ende minnen die ghebode der duechtsamheit ende aldus sijn wij altoes sat boven ons zelven met gode in enicheit ende hongerich in ons selven daer wij minnen ende leven der gherechticheit ende dit es sat ende hongherich werken ende ghebruken ende leven in gherechticheit hierboven es dat seste poent dat es ghebruken in hem selven dat ghebruken gods ende onser alre die met hem een sijn in minnen dat es eene ledighe gloriose weselijc eenheit zonder onderscheet der persone daer en es noch utevloeyen noch intrecken van gode maer die persone sijn daer ledich ende een in ghebrukelijcker minnen die eene ledighe gloriose eenheit es der persone daer es raste ghebruken ende blyscap grondeloes daer zijn alle minnende gheeste met gode een zalich ghebruken sonder onderscheet dat ghebruken gods es eenheit der persone blote ledicheit overvloeyende bliscap grondelose zalicheit crone ende loen volmaecter minnen in ewicheit daer wi met gode gheenicht sijn in minnen overmids sine gracie ende onse goede werke daer ontfeet yeghewelc sonderlinghe gracie ende glorie min ende meer nadat hi weerdich es ende verdient hevet in gracien met der hulpen gods siet daer si wij alle ghedeylt ende yeghewelc ontfeet zonderlinghe in gracien ende in verdienten in glorien in oordenen ende in lone na recht ende na die wise ordinancie gods maer daer wij een zijn met gode zonder middel boven alle anderheit daer es god onze ghebruken ende sijns selfs in ewigher grondeloser zalicheit ghi zult weten al gheven wij gode vele namen na onse ghesichte zijn natuere es een in drien personen met onderscheede vader sone heilighe gheest eene natuere vruchtbaer in drieheit der persone siet aldus selen wi verstaen ghevoelen ende leven hiertoe hevet god ghescapen ende gheroepen al dat van adaems sade gheboren is maer heiden ende joden ende alle onghelovighe die versmaden dat roepen gods ende daerom zijn si vermaledijt quade kerstene die in dootzonde leven ende gheveysde menschen die nochtan goet schinen ende alsoe bliven ende sterven die zyn oec van gode verworpen ende verdoemt nochtan zyn die kersten menschen die in christus bloet ghedoept zijn alle gheroepen ende oec ghenoedt ter eewigher bliscap gods maer willen wij ontfaen zyn ende vercoren in die ewighe bliscap gods soe moeten wij ghecleet zyn met den leven ons heeren jhesu christi ende hem gheenicht in ons selven overmids sine ghenade ende onse goede werken ende alsoe levet hi in ons ende wij in hem na mate sire ghenaden ende ons heilichs levens ende wij moeten oec boven ons selven een zyn met gode in minnen ende in ghebrukene ende alzoe zyn wij een met hem ende alsoe zyn wij eene minne ende een ghebruken met hem overvloyt in eewigher zalicheit ende tussen ghelijcheit in ons ende eenheit in gode soe middelt die levende voncke onser zielen die licht ende vier es des heylichs gheests dat licht vertoent ons dat wij een zyn met gode in minnen ende in ghebrukene ende hem ghelijc overmids sine gracie ende onse duechde dat vier des heilichs gheests verberent ende vertert al onghelijc in ons ende behout ons ghestadich kennende ende minnende ende gevet ons troost ende voersmaec der glorien gods ende versekert ons eewigher zalicheit die dit verstaen leven ende ghevoelen dat zijn uutvercorne goede menschen dat verleene ons allen die vader die sone ende die heilighe gheest een ghewarich god in drie personen die onze loen es ende onze crone amen die eewighe wijsheit gods jhesus christus god ende mensche hevet ons gheleert in sinte matheus evangelie ende spreect aldus soe waer twee oft drie vergadert zyn in minen name daer ben ic midden van hen nu zyn alle goede kerstene menschen vergadert in een ghelove in die wet der evangelien ende der ghebode gods in eenen wille in eene minne in gracien in duechden ende in die eere gods ende in dat ghewarighe leven ons heeren jhesu christi maer alle diegheene die onghelovich zyn in eenighen poente ochte twivelen ochte contrarie houden den ghemeynen ghelove der kerstenheit die zyn alle verdoemt ende alle die in dootzonden leven ende onghehoorsam zyn haren prelaten ende der heiligher kercken in goeder ghewoenheit ende in goeder oefeninghen dese zyn alle ghesceden ende ghedeilt in menichfuldighen zonden ende quaetheit ende si zyn van gode verworpen ende versmaet ende van alle sinen heilighen eest dat si daerin bliven ende sterven zoe es die duvel haer heere ende si behoren ten helschen viere nu verstaet my rechte ende merct dat ic u segghen sal met groten eernste dies u noot es wildi gode loven in ghewaricheiden zonder gheestelijcke dolinghe alle die goede menschen die verlicht zijn met der gracien gods in haren inkeere boven redene in haer eyghen wesen daer vinden sy dat rijcke gods in hen ende gode in zyn rijcke ende dit het een scouwende leven dat ons vanden gheeste ons heeren gheeyscht ende gheraden es ende in onsen uutkeere pleghen wij onser zenne in doechden ende in gheordende werken na beschedenheit ende in ongheveysder karitaten ende dit hetet een werkende leven dat ons gheboden es ende des ons alle noet es selen wij behouden zyn maer werken ende scouwen beide wel gheordent in eenen mensche dat es zalich heilich leven nu verstaet my rechte dies es grote noot men vent selke verkeerde dolende menschen die noch scouwende noch werkende leven en hebben nochtan wanensi zyn die wijste ende die heilichste van alder werelt ende dat zyn dieghene die onverbeelt zyn van allen dinghen ende in bloeter natueren sonder gracie ende zonder doghet inkeeren boven redene in haer eyghen wesen daer vinden si ledicheit raste ende onghebeelde bloetheyt ende dat es dat hoochste daer natuere zonder gracie ende zonder doghede toecomen mach maer want si niet ghedoept en zyn inden gheeste ons heeren ende in rechter karitaten soe en moghen sy gode noch zien noch venden noch zyn gloriose rijcke in haren wesene maer si venden haer eyghen wesen eene onghebeelde ghestilde ledicheit ende daer dunct hem dat zy eewich zalich zijn siet hieruut comen vier wisen van onghelove ende van dolinghen ende van alder quaetheit diemen pleghen mach in deser werelt die eerste quade wise es jeghen den heilighen gheest ende jeghen sine ghenadicheit die andere wise es jeghen onzen hemelscen vader ende sine moghentheit die derde wise es jeghen onsen heere jhesum christum ende jeghen sine weerdighe menscheit die vierde wise es contrarie gode ende alle der heiligher kerstenheit nu merct dese valsche propheten opdat ghi niet bedroghen en wert si segghen dat si zijn gods wesen boven die godlijcke persone ende dat si zyn alsoe ledich als ochte si niet en waren want dat wesen gods en werket niet maer die heilighe gheest die werct nu dunct hen dat zy sijn boven den heilighen gheest ende dat si zijns niet en behoeven noch sine ghenade want si segghen dat hen enghene creatuere gheven noch nemen en mach noch god selve ende selke segghen dat hare zielen ghescapen zijn vander substancien gods ende als si sterven zelen soe selen si dat selve zyn dat si vore waren ghelijckerwijs datmen enen pot waters scept uut eenre fonteynen als men dat weder inghiet soe eest dat selve dat te voren was si segghen noch meere die alden hemel doreghinghe hi en vonde niet ondersceet van inghelen noch van zielen noch van ordenen noch van glorien noch van loone want hen dunct dat daer anders niet en es dan een sempel salich wesen sonder werc ende si segghen noch meer dat wij alle quade ende goede ende god zelve na den lesten dach soe selen wij alle gods wesen zyn ledich ende zonder werc inder eewicheit ende hieromme en willen si noch weten noch kinnen noch willen noch minnen noch danken noch loven noch begheren noch hebben want si willen zijn boven gode ende sonder gode ende gode nierghernics soeken noch vinden ende van allen duechden quite siet dit heeten si volmaecte armoede van gheeste maer al sulke aermoede en vent men in hemelrijcke niet noch in gode noch in inghelen noch in heilighen noch in goede menschen in alle die werelt ende hieromme eest eene duvelye ende eene helsche aermoede want daer en es kinnen noch minnen dancken noch loven duecht noch waerheit wijsheit noch gherechticheit maer scande ende pine helsches vier ende eewighe onsalicheit maer die uten heilighen gheeste gheboren zijn ende hem loven si pleghen alre duechde si kinnen ende minnen si soeken si vinden si smaken ende si besitten glorie ende gracie eewighe bliscap zonder mate die god selve es want si zijn ghewarich arme van gheest haers selfs ghestorven in minnen levende inden heilighen gheest ghebrukende eewigher zalicheit maer die met hem selven willen clemmen sonder den gheest ons heeren ende sine ghenade al moghensi ledicheit vinden in haren gronde boven haer eyghen wesen ende haer natuere en vinden si niet daer eewighe salicheit in gheleghen es want si zondighen jeghen den heilighen gheest die en ghever es alre gaven ende alre glorien ende alre wisen van zalicheden siet dit es die eerste wise van onghelove daer sotte blende menschen in verdolen ende verdoemt werden hierna volghet die ander wise van onghelove die es jeghen den hemelschen vader ende sine eewighe moghenheit ende dat zijn dieghene dien dunct dat si god zyn van natueren want yeghewelc van dien vermalendiden menschen spreect aldus doe ic stont in mijnen gronde in mijn eewighe wesen doe en haddic enghenen god maer dat ic was dat woudic ende dat ic woude dat was ic ende van mijnen wille ben ic vrye gheworden ende uutghegaen haddic ghewilt ic en ware niet gheworden noch enghene creatuere want god en weet noch en wilt noch en vermach niet sonder my want ic hebbe met gode mi selven ende alle dinc ghescapen ende aen mijne handt hanct hemel ende eerde ende alle creatueren ende alle die eere diemen gode doet die doet men my want ic ben in mijnen wesene god van natueren ic en hope noch ic en minne noch ic en hebbe betrouwen noch ghelove in gode ic en bidden noch aenbeden want ic en gheve gode eere noch voordeel boven my want in gode en es gheen onderscheet noch vader noch sone noch heilighe gheest daer en es niet dan een gode ende met hem ben ic een ende dat selve een dat hy es ende met hem hebbe ic alle dinghe ghescapen ende sonder my en es niet nu merct dit scandelijc onghelove dese menschen die hem aldus ghevoelen die zyn onleerlijc ende onhebbelijc rechte waerheit te verstane in kerstenen ghelove want hare gheestelijcke hoveerde es soe groot ende soe onweerdich sot al gaen si te messen ende ten sermone ende horen daghelijcs kersten ghelove dat de heilighe apostelen screven ende leerden dat god die hemelsche vader sciep ende maecte hemel ende eerde ende alle dinghe van nieute ende die prophete moeyses spreect aldus dat god inden beghinne der werelt sciep ende maecte hemel ende eerde zonne ende mane ende alle die elemente ende alle creaturen ende boven al soe maecte hi die ingele inden hemel ende den eersten mensche inden paradise van lime der eerden ende storte in hem eenen levenden gheest ende van dien mensche zijn wij alle comen na den lichame hoe god di zielen scept ende maect dat bevelen wij sinen wetene ende sire waerheit ende die prophete david spreect god hevet ons ghemaect wij en hebben ons zelven niet ghemaect ende dit es onse ghemeine ghelove van beghinne der werelt dat god inghele hevet gescepen ende alle creatueren wi en hebben ons selven niet ghemaect ende hierom die inghel lucifer die god gheordineert ende gheciert hadde boven al hi woude gode ghelijc zijn ende daerom viel hi inder hellen gront ende dese menschen die niet en willen ghelijc zijn maer god selve die zijn quadere ende meer verdoemt dan lucifer ende alle sijn familie hierna volghet die derde wise in onghelove dat zyn dieghene die zondighen jeghen christum den sone gods ende sijnre werdigher menscheit die spreken waerheit maer si es gheminght met valschen ghelove die waerheit ende kersten ghelove tuycht ons dat en es maer een christus in hemel noch in eerde eewelijc gheboren vanden vadere in godlijcker natueren ende inder tijt geboren van sijnre moeder in menscheliker natueren ende aldus es hi god ende mensche in eenen persone ende dat zelve ben ic spreect die onghelovighe mensche in alre wijs niet uutghenomen want ic ben eewich leven ende eewighe wijsheit gheboren uten vader in godlijker natueren ende al dat hy zelve es ende ic ben gheboren met hem inder tijt in menschelijcker natueren al dat hi zelve es ende aldus ben ic een met hem god ende mensche in alre wijs ende hier en neemic niet uut want al dat hem god ghegheven heeft dat hevet hi mi met hem ghegheven ende niet min dan hem al es hi van eene maghet gheboren daer en houdic niet af want dat en es maer een toeval daer niet aen en gheleyt noch heilicheit noch zalicheit alsoe lief ware hy my gheboren van eenen ghemeynen wive ende hy was ghesonden in een werkende leven dat hy my dienen zoude ende leven ende sterven om my ende ic ben ghesent in een scouwende leven dat noch hoghere is dat ic my inkeere ledich ende ontcommert van formen ende van allen onderscheede soe vindic my die wijsheit gods die hy selve es in sinen persone ende haddi langher moghen leven zijn ziele ware comen tot eenen scouwenden leven daer ic toe comen ben siet alle die eere diemen hem doet doemen my ende alle dengheenen die ten hoghen levene comen zyn want si sijn een met hem in godlijcker natueren ende in menschelijcker natueren ende hieromme alle die eere diemen hem doet die doet men my inden sacramente daermen sinen lichame opheft in den outaere daer heftmen my ende daermen sinen lichame draghet daer draghtmen my want ic ben met hem vleeschs ende bloet ende een persoen diemen niet deilen en mach diet des ongheloefs es noch vele meer dat ic niet ghehoort en hebbe hierteghen antweert die heilighe scriftuere ende kersten ghelove ende christus selve ende yeghewelc goet mensche nu hoor ende merke onredelijc verblent onghelovich mensche dat es wonder groot dat ghi soe doerre sijt ende onbekent dat u dunct dat ghy die sone gods sijt van natueren onse hemelsche vader ghebaert sinen sone eewelijc uut hem selven een anderen persone in die natuere der godheit ende overmids den selven sone die sine wijsheit es hevet hy ghemaect ende ghescapen hemel ende eerde ende alle creatueren van nieute ende daertoe en riep hi u niet te sinen rade want ghij en waert noch doen niet ende al haddi gheweest hy en behoefde uus niet ende doen hy den iersten mensche maecte doe bekinde hi u wale maer u en ghedinckes niet ende den lesten dach daer hy de werelt oordelen sal dien weet hy wale ende ghy en wets niet ende hi onthout ende regeert ende ordineert hemel ende eerde ende al dat ghescapen is ende hi en vraghes u niet ende hy bekint al dat es ende dat hi maken mochte ende ghi en bekint u selven niet ende al hebdi een eewich leven in die wijsheit gods sonder u selven nochtans en sidi die wijsheit gods niet ende al levet god in alle creatueren ende alle creatueren in gode nochtan en zyn die creatueren niet god noch god die creatueren want ghescapen ende onghescapen die bliven altoes twee ende sonder mate verre van een ende al es god mensche worden ende die mensche god nochtan en es die godheit menschheit niet noch die menscheit godheit maer si bliven eewelijcken twee ghescapen ende onghescapen god ende creatuere ende al hevet dat eewighe woort des vaders aenghenomen onse natuere vleeschs ende bloet ende eene levende ziele alsoe dat christus es god ende mensche van twee natueren want hi es eewich gheboren vander substancien sijns vaders die sone gods warachtich god ende hi es inder tijt gheboren vander substancien sire moeder der maghet marien ghewarich mensche in onser natueren ende aldus es hi gods sone ende marien sone ende beide van natueren want nader menscheit es hi marien sone der reynder maghet ende sijn lichaem ghemaect van haren edelen preciosen bloede overmids den heilighen gheest ende aldus es hi haer eenighe sone in onse natueren ende niemen anders mer dan hi allene ende hi es een eewich sone gods gheboren ute der natueren der godheit ende niemen anders meer dan hi alleene ende aldus es christus gods sone ende marien sone god ende mensche ij natueren ende een godlijc persoen dat de sone gods selve es ende sine menscheit es verheven ziele ende lijf in eeren ende in weerdicheden in hemel ende in eerde boven al dat god ye ghemaecte ocht maken sal ende aldus moechdi merken verblent onghelovich mensche dat ghi niet en sijt christus de sone gods god ende mensche van twee natueren maer ghi sijt in allen bedroghen ende ghi spreect noch meer al dat god gaf der menscheit ons heeren dat hevet hi u ghegeven niet men och niet uutghenomen dit es ene grove loghene men machse sien tasten ende ghevoelen want god gaf der menscheit ons heeren jhesu christi alle macht in hemel ende in eerde boven alle creatueren ende hieromme vergaf hi den sondaren haer sonden dies begherden ende hem baden ende daerboven gaf hi hem gracie ende sine ghenade hi maecte de dode levende hi riep die zielen uter hellen ende de lichame uten grave alle dieghene die hi taste ocht ruerde ocht die hem ghenaecten met ghelove die worden ghesont van alle der qualen hy vermochte te doene aldat hi woude ende hi dede den gheloveghen al datsi begherden in ziele ende in lijf in alre wijs also alst hem orborlijc was nu merct dan arme rasende mensche alsulcken macht en hevet u god niet ghegheven cristus ziele was soe wijs vanden gaven gods dat si gode bekinde haren scepper ende alle creatueren in hemel ende in eerde ende hi bekinde woerde ende werke ghepeins alre menschen ende alle dinc met onderschede dat hi weten woude ende hi bekinde aldat leden was ende dat jeghenwordich es ende dat toecomende es vanden beghinne der werelt tot opden lesten dach ende sire zielen en was gheen dinc verborghen inden hemel noch inder eerden ende hi voerseide zijn passie ende sine doot ende alle sine martilie met onderscede ghelijckerwijs dat hi liden ende doghen soude ende opverstaen inden derden daghe ende ten hemel varen in sine glorie ende dat hi soude senden sinen heilighen gheest allen denghenen die hem daertoe bereiden wouden ende dat hi comen soude ten lesten daghe oerdelen goede ende quade nochtan segdi arm onwerdich mensche dat christus was ghesent in een werkende leven dat hi u dienen soude ende sterven om u ende om allen menschen maer haddi langher moghen leven soe waer hi tot eenen scouwenden leven comen dat hoghere ende edelre es daer ghi toe comen sijt nu merct dan verscovene verblende menschen cristus ziele die was meer verlicht vander wijsheit gods ende claere ende hogher scouwende dan alle die menschen die ye gheworden ochte werden selen ende ghi en hebt noch scouwende noch werkende leven ofte eenighe doghet die gode behaghet ochte die u salich maken mach alsoe salich es die slapende hont dien droemt dat hi hevet een stuc vleeschs in sinen mont als hi ontwect soe en hevet hi niet recht alsoe es u gheschiet want valsche ledicheit hevet u bedroghen alsoe dat u dunct dat ghi een godscouwende mensche sijt nochtan weetti van gode luttel ochte niet want in uwen onghebeelden inkeere boven redene ende sonder ghemerc ende boven alle uwer zielen crachte soe vindi dat bloot wesen uwer zielen los ende ledich van natueren alsoe alst god ghescapen hevet ende dan dunct u dat dat ledighe wesen gods es ende dat ghi gode siet ende dat ghi selve sijt die wijsheit gods christus god ende mensche ende daer sidi bedroghen want u dunct dat ghi christus sijt ende een met hem ende u dunct alle die eere diemen christo doet die doetmen u ende niet min dan hem ende dat es valschs ende onghelove want wij aenbeden christum ende gheloven ende hopen in hem want hi es onse god ende hadden wij ons alsoe tot u soe waren wij onghelovich ende vermalendijt alsoe als ghi sijt noch meer segdi onweerdich boeve dat christus lichame uwen lichame si want u dunct dat ghi sijt zyn vleeschs ende sijn bloet een met hem ende daermen sinen heiligen lichame consacreert ende opheft ende draghet inden sacramente soe dunct u dat ghi dat selve sijt ende hieromme en hebdi noch lost noch weerdicheit ten lichame ons heeren noch dat heilige sacrament te siene niet meer dan een hont die met sire vrouwen te messen comt alsoe gherne siede op de want als op dat heilighe sacrament int priesters hant nu merct dan onverstendich esel ic sal u die rechte waerheit lesen inden avontetene doen cristus consacreerde sinen heilighen lichame ende sijn weerde bloet doen nam hi broot in sine heilighe eersame hande ende hief op zyn oghen inden hemel tot gode sinen almechtighen hemelschen vader dien hi dancte ende loefde hi ghebenedide dat broot ende braect ende seide sinen discipulen neemt ende eet hierave alle die es mijnen lichame jhesus christus hi es eewighe waerheit hi en mach niet lieghen noch ons bedrieghen voertmeer inder selver manieren soe nam hi den kelct met wine in sine heilighe eersame hande ende dancte ende loefde anderwerf sinen hemelschen vader ende benedide den kelct met wine ende sprac tot sinen discipulen neemt ende drinct hierave alle dit es de kelct mijns bloets die om u ende om vele menschen uutghestort sal werden in verlatenisse der zonden ende alsoe dicwile als ghi dese sacraficie doet soe suldi mijns ghedincken dat es te verstane mire minnen ende mire passien ende mire doot siet dese sacraficie hevet jhesus cristus ghefondeert inden beginne met sinen heilighen lichame ende met sinen preciosen bloede ende dat tuyghen ons de vier evangelisten ende oefeninghe der heiligher kercken vander tijt dat christus sant sinen heiligen gheest den apostelen ende allen ghelovighen menschen die hen daertoe bereiden willen nochtan en was noeit heilich mensche soe coene dat hi segghen mochte ocht dorste christus lichame es mijn lichame ende sijn bloet es mijn bloet ende maria selve die moeder gods en mach niet segghen mijns soens lichame es mijn lichame want zyn lichame es alleene sijns selfs die god ende mensche es ende niemens meer ende daeromme eeren wij ende aenbeden sine lichame inden sacramente ende offerenne gode ghemaertiliet van minnen vore onse zonden ende vore al den orbore der kerstenheit ende ghi en ghevet christo engheen voordeel van eeren noch van love al es hi van eender maghet gheboren dat es hem een toeval daer en houdi niet ave alsoe lief waer hi u gheboren van eenen ghemeynen wive hier blasfemeerdi gode ende die reyne maghet als ghise ghelijcket eenen ghemenen wive die vander eewicheit uutvercoren es boven alle creatueren gods moeder te sine ende al en haddi niet meer mesdaen ghy hadt die helle verdient ende hier te stervene inden viere want ghy sijt onghelovich verbannen ende vervloect ende versmaet van gode ende van sinen heilighen ende vander heiligher kercken maer die ghenade gods es groot sonder mate ende hy hevet christum sinen sone vervult ende overvloeit met allen gaven ende met alre rijcheit van gracien ende van duechden ende hy hevet macht boven alle creatueren in hemel ende in eerde ende hy es van minnen ghestorven ontfermt uus selves ende scaemt u zeere ende oetmoedicht u stinkende hoverdeghe herte ende en onthoopt niet maer suect gracie ende ghenade ende valt neder voer die voeten ons heeren ende voer die weerdicheit zynre glorioser moeder so suldi seker sonder twifel ghenade vinden van al uwen zonden hierna volghet die vierde wise van onghelove die alle andere wise van onghelove in huer bevaen heeft dese wise es contrarie gode ende der heiligher scriftueren ende alle der heiligher kerstenheit si versmadet wise ende onwise werken scouwen begheren kinnen minnen weten hebben oefeninghe der heiligher kerken ende alle de sacramente ghebode ende rade ende alle dat heilighe evangelium ende christus leere ende sine leven sijn heilighe doghen sijn passie ende sine doot die godlijcke persone ende alle die werke die god ye ghewrachte ochte werken sal ende si versmaden dat eewighe leven dat wij hebben in die wijsheit gods daer sinte jan ave spreect al dat ghemaect es dat es leven in gode ende si overliden hem selven ende al dat ghescapen es god ende godheit ende si spreken god es niet ende si en sijn oec niet niet en is salich noch onsalich noch werkende noch ledich noch god noch creatuere noch goet noch quaet siet aldus hebben si huer ghescapen wesen verloren ende sijn worden niet ghelijckerwijs dat god niet en es in hueren dunckene hemel ende eerde ende al dat god ghemaect hevet dat hevet wesen ende zyn maer dese onghelovige mensche spreken wij sijn niet ende onse god es niet nochtan spreect die wijsheit gods ic ben beghin ende inde alre creatueren ende god sprac tot moyses segt den kinderen van ysrahel die es hevet my ghesent hi spreect selve ic ben abrahams ende ysaacs ende jacobs god ende sint bernaert spreect hy en es gheen deel maer hi es al maer die prophete leert ons dat die doerre menschen spreken en is gheen god ende alsoe es u ghesciet als ghy segt dat god es niet ende in dat niet vindi alle dinc ende dit es eene openbare loghene want sidi niet so en suecti niet soe en vindi oec niet ende sidi niet ende god niet soe en sijn alle creatueren niet want hy es een levende onthout van alle dien dat hy ghescapen hevet ende hy levet in ons ende wi in hem ende hy es een levende eewich werkere hy ghevet ons sine ghenade ende eyschet ons eewighe levende werke dat es dat wij hem belyen kinnen ende minnen dancken ende loven dat syn eewighe levende werke die hy in ons ende met ons werct want si beghinnen in hem ende overmids hem werden si hem volbracht ende boven die werke en is anders niet dan met hem sijns ghebruken in eewigher salicheit want hi es onse leven ende al dies wij behoeven ende begheren in tijt ende in eewicheit ende hi es een levende eewich yet dat hoghere ende dieper langher ende breder es dan al dat hi ghescapen hevet ochte maken mochte nu verstaet al dat es dat es god ochte creatuere nu segghen selcke rasende menschen dat si niet en sijn ende dat god niet en is ende dit es onmoghelijc want sijn ende niet sijn dat es contrarie in hem selven nochtans eest alsoe in hem ghesciet want god maecte alle dinc van nieute ende dat niet dat si sijn dat bleef hem over dat en conste hy niet ghemaken want dat es sonde valsche ledicheit ende onghehoorsamheit dat niet hebben si ghemaect al dat god ghemaect hevet dats yet maer niet der sonden dat es sonder gode ghemaect spreect sinte jan dat eerste niet der sonden dat was in den hemel ghemaect doe god de ordenen ende die ierarchyen der inghele maecte doe gheboot hy hem dat si souden werken ende hem ghehorsam sijn minnen ende dancken ende loven die dat daden die sijn ghestadich bleven in haren werken ende eewelijc salich in die glorie gods die onghehoorsam waren ende gods ghebodt versmaedden ende sine werke overmids hoverde die vielen neder uten hemel in dat donckere niet der sonden ende in eene valsce ledicheit alsoe dat si nemmermeer en moghen gode kinnen noch minnen dancken noch loven noch doghet werken want niet dan sonde ende valsche ledicheit middelt tusschen hem ende gode dat si niet vereeneghen en moghen nochtan moechdi merken dat niet in hem selven en is noch goet noch quaet noch salich noch heilich noch arme noch rike noch god noch creatuere nochtan spreken sulcke rasende menschen dat dat wesen der sielen niet es ende dat goods wesen oec niet es der ledigher zielen ende dit es valschs onghelove want hy es al in al een eewich almachtich onghemeten ende onghescapen yet scepere alre creatueren ende dat tuyghet ende belijt al dat hy ghescapen hevet in menigher wijs den verstendighen oghen hy levet in die crachte onser zielen met sijnder gracien ende eyschet ons dat wij werken ghebenedide eewighe werke want hy es selve een eewich werc ende overmids eewighe goede werke sijn wij hem ghelijc ende bliven altoes met hem wassende ende toenemende in meeren ghenaden ende hi levet in dat bloet wesen onser zielen met hem selven boven sine gracie ende boven onse goede werke ende daer sijn wij met hem gheeenicht ende verheven in een heilich salich leven ende tuschen een sijn met hem boven ons ende hem ghelijc in ons soe moeten middelen die ghebenedide werke die hem wel behaghen ende die hi gheboden ende gheraden hevet anders en moghen wij met hem niet vereenicht werden noch heilich noch salich zyn dese ghebenedide werke die ons heilich ende salich maken die werden ghewracht ende volbracht in vier wisen die in gode beghinnen ende die wij met sire hulpen volbringhen die altoes vernuwen ende beghinnen ende eewich bliven sonder inde ende dit sijn vier wisen van minnen die ons gheboden sijn ende gheraden die moeten wij oefenen ende pleghen met sire ghenaden want tusschen ons ende gode en es anders niet dan minnen pleghen dat es gheven ende nemen dat doet die minne ghestadich wesen minne maect ons gode ghelijc ende een met hem in minnen niet dat wij god werden moghen ocht hem ghelijc in machte in wijsheden in kinnen in minnen ende in al dat hy es in sijnder natueren noch oec die siele ons heeren jhesu christi ende al dat ghescapen es blivet beneden gode ende mindere dan god ende hi hevet ons gheboden ende gheleert dat wij minne oefenen in viere wisen daer hy spreect hoer ysrahel dijn god es een dien saltu minnen uut alle dire herten uut alle dire zielen uut alle dire crachten ende uut alle dire ghedachten dit sijn vier wisen van eewigher minnen daer wij in moghen bekinnen wat ons god ghevet ende wat wij hem weder schuldich sijn met allen rechte selen wij behouden sijn die eerste wise van minnen spreect du soudes minnen dinen heere dinen god uut alle dijnre herten nu merct ende leert met ernste hoe ghy ghewarigher minnen pleghen sult ende gode antworden van sijnre minnen hy hevet ons vriwillens eewelijc ghemint ende hi hevet onse natuere ende den eersten mensche edel ende vri ghemaect in onser natueren opdat hy minnen soude ende vrye werke werken ende alsoe vriheit vercrighen ende daerin eewelijc ghestadich bliven dat versmaedde die eerste mensche ende daerom was hy uten paradise verdreven in dese alinde die wij alle daghe smaken ende bevinden voertmeer hevet onse hemelsche vader aenghesien onse grote noot ende sine grondelose ghenade ende hevet ons van minnen ghesent sinen eengheboren sone in onser natueren die ons soe zeere minde dat hy hem ghenedert hevet ende gheoetmoedicht ende onse natuere verheven ende met hem ghevoert boven die ceraphinne hy wilt te male onse sijn hy hevet ons ghedient gheleeft ende gheleert ende om ons ghestroven van minnen ende hi hevet ons ghegheven ende ghelaten sijn vleeschs ende sijn bloet ende al dat hy es ende vermach god ende mensche ende hi ontbeydt ons ende hevet ons bereet ewighe glorie ende eewich leven ende hi ghebiet ons dat wij wederminnen uut al onser herten ende hieromme moeten wij die sonden laten ende versmaden al dat ons let in sijnre minnen ende in sinen dienste ongheordende vreese ende ongheordende minne lief ende leet van verganckelijcken dinghen van commer ende sorghen van herten ende alle vremde saken die ons bedrucken mochten ende met vryen moede in ongheveynsder karitaten met hertelijcker liefden selen wij hem dienen ende sine sermone ende sine ghebode houden soe vinden wij christum levende in ons met sijnre gracien ende ons in hem levende overmids onse doechde ende ongeveynsde hertelijcke liefde die wij draghen tot hem ende alsoe moghen wij spreken met sinte pauwelse ic leve ende ic en leve niet na lost der natueren maer christus levet in my die mint hy wert ghemint ende hy wooent in gode ende god in hem vooertmeer selen wij soeken christum ende vinden ende minnen boven ons in den hemel daer hy sit ter rechter handt sijns vaders in die glorie gods daer selen wij woenen ende wandelen met allen heilighen voer die jeghenwoordicheit gods wij selen ons verheffen met vrijen ghemoede boven alle hemele met eenvuldigher meyninghen met innighen ghebede met berrender devocien met hertelijcker uutvloeyender liefden in dat gloriose aenschyn ons heeren jhesu christi daer selen wij aensien met verstendighen oghen in verlichter redenen den vader inden sone ende den sone inden vadere ende den sone nader menscheit sittende ter rechter handt sijns vaders boven al mechtich ende gheweldich in hemel ende in eerde daer sal onse minnende herte verbliden ende met gode verheven bliven dan moghen wij spreken met den apostelen onse wandelinghe es inden hemel met loste ende met hertelijcker liefden niet opder eerden bedruct in droefheiden ende in alinden voertmeer zullen wij christum soeken binnen ons selven ende inden heilighen sacramente daer es sijn vlees sinen gheminden een eewighe spise ende zyn bloet een glorioes dranc dat selen wij soeken met groter begherten vinden met ghewarighen ghelove eten ende smaken met ghierigher lost alsoe ontwassen wij den sonden ende wij wassen ende nemen toe in allen duechden wij begheren ende wij werden beghert wij teren op gode en hy verteert ons in hem wij begheren dat hy ons verteere alsoe dat wij werden moghen met hem een levende christus voere dat aenschijn sijns vaders daer sal onse begheren ende christus begheren een sijn want wi selen met hertelijcker liefden in hem vervlieten ende met hem ons selven ontvlieten in die eewighe bliscap gods ende daer es die minne die god ghebiet uut al onser herten volbracht ende volmaect hierna volghet dat ander poent dat es dat wij gode selen minnen uut al onser zielen want die vader met den sone hebben ons ghegheven den heilighen gheest dat es harer beider minne ende die heilighe gheest ghevet ons hem selven ende alle sinen gaven die heilighe gheest dat es die minne gods die eyscht ons minne ende anders niet maer die uutvloeyende gaven eyschen ons duechde van binnen ende goede werke van buten na den liefsten wille gods ende aldus moeten wij ghehoorsam sijn sijnre eewigher minnen met ewigher wederminnen ende wij moeten sinen vrien wille ende sinen vrien gaven willens ghehorsam sijn van buten ende van binnen in duechden ende in goeden werken alsoe dat wij werken moghen vrielijc al dat hi ghebiet ende ghedoghen sonder wederwille al dat hi op ons ghestaet daer staen wij vaste als wij anders niet ghewillen en connen noch en moghen dan god wilt dan ghelijcken wij onsen lieven heere jhesu christo die wracht ende ghedoechde sijns vaders wille tot in die bitter doot ende daeromme es sine ziele ende sijn name glorioes boven alle creatueren want hy leefde ende starf inden liefsten wille gods hi was der minnen ghenoech uut alle sire zielen nu es ons gheboden dat wij selen minnen uut al onser zielen hierom selen wij onse levende ziele verheffen boven onse senlijcke leven daer onse ziele gheeste es daer selen wij ons selfs vertyen ende alles dies dat ongheordent es ende dan hebben wij onse ziele in onse handen ende in onse macht ende alsoe moghen wij inkeren ende cleven in minnen aen minne ende uut al onser zielen vlieten met minnen in die eewighe minne daer wij uut gheboren sijn daer selen wij met minnen in minnen wonen want god es minne die woent in minnen hi woent in gode ende god in hem spreect sint jan ende onse siele sal sonder onderlaet uutvlieten met minnen in die eewighe minne ende altoes ghebreken ende vernuwen in wederminnen ende dat es eewich leven ende alsoe wert si met gode een levende minne ende en weet gheen ondersceet in eenvuldicheit der minnen tuschen minnen ende ghemint sijn want daer si woent in minnen es si haers selfs ledich ende al harer werke want si es minne in gode boven haer selven ende boven hare werke siet aldus suldi gode minnen uut al uwer zielen ende dit es dat ander poent vander minnen hierna volghet dat derde poent hoe wij gode sullen minnen uut al onsen crachten god es een in sijnre natueren ende sine natuere es vruchtbaer in drieheit der persone eewich uutvlietende levende ende werkende met onderschede der persone kinnende ende minnende sceppende ende makende hemel ende eerde ende alle creatueren ende hy es eewich sonder onderlaet weder invloeyende ledich sonder werc in sinen wesene met eewigher minnen in die eenheit des heilichs gheests daer sijn wij boven ons selven eene minne ende een ghebruken met hem inden uutvloeyene met gracien maect hi ons hem ghelyc ende inden invloeyene trect hi ons met hem in eenheit siere minnen daer ghebiet ons die heilighe gheest dat es die eewighe minne gods dat wij selen minnen uut al onse crachten opdat wij een met gode werden in minnen ende hierom vergaderen in ons selven herte ende zin siele ende lijf ende al onse crachte gheestelijcke ende lijflijcke ende al dat wij sijn ende verheffen ons selven in dat hoochste dat wij gheleisten moghen daer vinden wij eenicheit alder minnender gheeste in die fonteyne der ghenaden gods die volheit es alre gracien ende alrenaest der eewigher minnen gods hier sijn alle minnende gheeste eene gheestelijcke enicheit daer god in woent ende levet met sire gaven ende hi gheeft yeghewelcken die mint gracie ende ghenade nadat hy weerdich es dese eenicheit en mach niemen vinden noch ghevoelen dan dieghene die alle haer crachten utewerken tot in eene ghestilde minne die ghelijcket den ceraphinnen want si es boven alle ordenen in oefeninghen van minnen ende si es volheit alre gracien daer alle oefeninghen van duechden in beghinnen ende inden ghestilde minne es boven al si pleghet allene haers selves ende anders niet si es eene volmaecte chierheit alre duechde si es boven bernende heet als eene gloet van berrende colen die alle materie ende al onghelijc verteert in haers selfsheit ende si es selve die hoochste graet in minnen in haer en levet noch comen noch gaen noch woet van minnen noch van duechden die olie die al wallende al onghelijc verbernet ende vertert hevet die is ghestilt puer vierich ende heeter dan heet stille minne levet in gode ende god in haer daer en mach anders niet in comen si spijst ende voet alle duechde ende si es boven al ende si en nemet gheen voetsel anders dan in gode si ghelijcket wel der zonnen die uutghevet hare hitte ende maket al die werelt vruchtbaer nochtan en ghevet si huer selven niet ghelijckerwijs dat die fonteyne ghevet uut huer rivieren ende si blivet altoes vol in haren levenden gronde alsoe es die edele eenicheit der minnender gheeste daer god in levet met gracien ende wij met hem in stilre minnen daeruut vloeyen ons alle gaven ende alle heilicheit daer wij in leven ende si blivet selve boven al ombeweghet ende alse wij ons selven verwerken ende alle crachte in minnen soe vinden wij alre minnender gheeste eenicheit ende gode met ons gheenicht in ghestilder minnen ende boven dese eenicheit en es anders niet dan eenheit des heilichs gheests daer onser alder eenicheit ende onse ghestilde minne in ghewortelt es alse in haren levenden gronde ende als wij ons selven ende al onse crachte uutminnen in eenicheit ons gheests daer es onse minne ghestilt daer sien wij gode ende ons met gode ende alle minnende gheeste gode gheeenicht in eenen siene eenvuldigher wijs ende alsoe wert god van ons ghemint uut alle den crachten van onser zielen hierna volghet dat vierde poent hoe wij gode sullen minnen uut al onser ghedachten nu verstaet ghelijckerwijs dat onse redelijcke ziele heeft drie crachte met onderscheede daer wij mede oefenen innich leven ende alle duechde ende alse wij die crachte uutminnen in eenicheit ons gheests daer vinden wij in ons ghestilde minne ende ons met gode gheenicht in minnen met minnen want boven onse blote ghedachte en es anders niet dan die eewighe minne die god selve es ende hieromme moeten wij onse ghedachte ende onsen gheest uutminnen selen wij ons met gode in eenheit vinden van minnen ende al ghevoelen wij ons boven ons selven eenheit met gode in minnen wij bliven eewelijc een ander van gode in onsen gheeste ende in onser ghedachten ende tusschen eenheit met gode ende anderheit die wij selve syn soe levet onse eewighe uutminnen daer onse zalicheit in gheleecht want die gheest gods eyschet onsen gheeste dat wij ons uutminnen in hem ende onse gheest wilt hem selven laten ende eene minne sijn met gode maer uutminnen ende anderheit tusschen ons ende gode dat sijn eewighe werken die en connen wij niet verdriven ende hierom moeten wij eewelijc in ons selven ghescapen creatueren bliven wij selen ons uutminnen inden heilighen gheest die ons eewelyc ghemint hevet ende wij selen ons uutgheven in onsen hemelschen vader die ons in onsen beghinne ghescapen heeft ende wij selen ons uutleven in die eewighe wijsheit gods daer wi sonder beghin eewelijc inne ghebeelt sijn ende overmids desen drie poenten hebben wij een uutvlieten uut ons selven ende invloeyen in gode ende wedervloeyen in ons selven ende dese werken vernuwen altoes sonder onderlaet ende altoes bliven wij een ander van gode in onse ghescapenheit want onse blote ghedachte es een ghescapen beelde gods ende in onsen inkeere vinden wij altoes onderscheet ende anderheit tuschen ons ende gode sonder alleene daer wij ontgheest sijn in minnen daer verliesen wij onderscheet tusschen onse minne ende gods minne daer en ghevoelen wij anders niet dan die minne gods alleene maer inden werkene daer wij ons uutminnen in gode daer verstaen wij ende ghevoelen anderheit ende onderscheet tusschen onse minne ende gods minne ende en ware dies niet soe verghinghe alle werc ende oefeninghe van minnen tusschen ons ende gode ende soe en waren wij noch heilich noch salich nu hevet ons god ghemaect te sinen beelde ende te sinen ghelijcke ende alse wi den zonden sterven ende ons selfs vertien ende onser eyghenheit inden wille gods dan sijn wij gode ghelijc ende heblijc te wassene ende toe te nemene altoes in meere ghelijcheit ende tusschen ons ende gode en es gheen ander middel dan sine gaven ende onse goede werke ende alsoe behaghet ons god ende wij behaghen hem weder ende onderlinghen behaghen tusschen ons ende gode dat es ghewarige oefeninghe van minnen ende met hem werken wij alle onse doechde ende onse goede werke ende sonder hem en vermoghen wij niet goets ende jeghen onsen wille ende sonder onse toedoen soe en moghen wij gode niet ghelijcken ende hi en mach ons noch heilich noch salich maken ende hieromme moghen wij ons gherne gode ghelijcken in duechden ende in ongheveynsder karitaten soe levet god in ons ende wij in hem ende onse redelijcke ziele met allen haren crachten die wert vervult met gracien ende met allen gheestelijcken gaven ende aldus bliven wij altoes rijcke van duechden ende gode ghelijc in sijn eewighe welbehaghen ende boven ghelijc hem gheenicht in minnen sonder vertraghen nu merct dan die hoghe natuere gods in drien personen die es eewich uutwerkende alle goet ende alle doechde in yeghewelcken mensche dies behoevet ende begheert ende hi hevet ghescapen die redelijcke ziele met drien crachten ende alse die vervult sijn met gracien soe es de mensche gode ghelijc ende hi es hebbelijc wijs ende mechtich alle sonden te verwinnene ende alle duechde te volbringhene ende hi mach hem selven regeren ende ordineren van binnen ende van buten in allen goeden wisen ende in allen duechden na den liefsten wille gods ende alsoe es hi gode ghelijc overmids gracie ende sine doechtsam leven ende boven dit ghelijcke in gracien ende in duechden soe hevet god den mensche ghemaeect te sinen beelde god es sijns selves beelde ende alre creatueren ende hy bekint hem selven met hem selven in hem selven ende alle dinc hi es alre wesene overwesen sine godheit es een wiel al sonder gront hi blivet verdoelt die daer inne comt god es een inder natuere drieheit in personen drieheit es eewich inblivende in eenheit der natueren ende eenheit der natueren in drieheit der persoenlijcheit ende aldus es die natuere levende ende vruchtbaer in eewicheit dat wesen gods es ledich ewich beghin ende inde ende een levende onthout alles dies dat ghecapen is ende dat selve wesen es natuere ende vruchtbaer ende eyghendom der persone ende dat eyghendom es persoenlijcheit ende persoenlijcheit in drien eyghenscape dat es vaderlijc ende soenlijc ende daerin es verborghen die derde eyghenscap dat es willighe gheestelijcheit nu en mach natuere niet sijn sonder persoen noch persone sonder hare substancie want si es een levende onthout der persone ende aldus es die natuere een in haer zelven vruchtbaer in drieheit ende drieheit in eenheit ende eenheit levet in drieheit ende drieheit es vruchtbaer in haer selven ende si en is niet onderscheeden na dinghen maer na redenen want drieheit es eenheit der natueren si bringhet voert die persone onderscheden na redenen ende oec na dinghen dat es die vader die sone ende heilighe gheest dat sijn drie persone onderscheden ende si sijn een godheit diemen niet scheden noch deilen en mach in gheenre wijs ende aldus gheloven wij eenen god in drien personen ende die drie persone en bestaen niet op persoenlijc onderscheet maer si sijn een wesen een natuere een god onghescheden ende onghedeelt in eenigher wijs nochtan es yeghewelc persoen god want hi die natuere te male in hem besloten hevet maer wij en moghen niet segghen drie goden alsoe als wij gheloven drie personen want si sijn eene onghedeelde eenicheit inder natueren diemen niet scheeden en mach die vader es een eewich beghin in den personen ende dat beghin es weselijc ende persoenlijc die ander persone sijn metten vader dat selve beghin eewich sonder vore ende na noch mindere noch meerdere maer ghelijc in alre wijs in wesene in levene in werkene maer na redene na ordene na natuere ende oec na wise der heiliger scriftueren soe es hi die eerste persone in godlijcker natueren ende hi ghebaert sine eewighe wijsheit dat es sijn sone die hem ghelijc es ende eene substancie met hem ende hi bekint sinen eengheboren sone ewelijc in hem ongheboren ende sonder onderlaet uut hem van nuwes ghebarende ende altoes uutgheboren een ander persoen ende altoes een god met hem in der natueren ende die sone es de wijsheit des vaders hi es wedersiende in sinen oerspronc dat es sijn vader ende bekint sinen vader ende hi siet hem uutvloeyende in persoenlijcker anderheit uut der substancien des vaders ende een ander persone onderscheden vanden vadere ende altoes inblivende inder natueren met den vader ende in desen underlinghen ondersiene tusschen den vader ende den sone soe vloeyt een eewich welbehaghen dat es die heilighe gheest die derde persoen die uut hem beiden vloeyt want hi es een wille ende een minne in hem beiden ende uut hem beiden eewich uutvloeyende ende weder invloeyende inde natuere der godheit ende aldus besteet die hoghe nature gods in drieheit der persone met onderschede ende in eenheit der natueren eenvuldegher wijs sonder onderscheet ende aldus suldi vaste houden ende gheloven den sone met den vader in eenheit des heilichs gheests drie persone eene natuere ghewarich god die leeft ende regneert in hemel ende in eerde boven alle creaturen in tijt ende in eewicheit wij gheloeven ende belyen den almachtigen god onsen hemelschen vader dat hi es inder natueren eewich wesen leven bekinnen ende wille ende met sinen vryen wille overmids sine ewighe wijsheit soe hevet hi alle dinc ghescapen van niete na dat exemplaer dat hi selve es hi hevet ons ghegheven naden lichaem een sterfelijcke leven ghelijc den dieren te gader ghevoecht vanden elementen ende hi hevet ons ghegheven na der zielen een eewich leven ghelijc den inghelen boven den firmamente siet aldus hevet god den mensche ghemaect van twee natueren die onghelijc zyn ende contrarie in hem selven dat es ziele ende lijf vleeschs ende gheest beestelijc ende redelijc leven ende sterven tijt ende eewicheit stervende inder eerden levende in den hemel beneden gode ende gode ghelijc gods beelde ende sine figuere ende hi es selve ewich ende onghemaect sijns selfs salicheit ende alle sijnre gheminder ende hi es alre wesen overwesen ende alre saligher zalicheit de eerste voerworp der verhavender ghedachten in bloetheit die blote overweselijcke salicheit hevet in hare bevaen die godlijcke persone ende alle onthogende gheeste sonder onderscheet in eenvuldigher ledicheit daer es tijt noch stat voer noch na wech no pat hebben noch begheren gheven noch nemen ondoechde noch doechde noch minne pleghen licht noch swaer doncker noch claer nacht noch dach noch niet datmen ghewaerden mach daer sijn wij ons selfs in gode ghestorven ende onse leven es in gode verborghen daer en es beghin noch inde daer en mach ons niemen vinden nieuwerincs es onse woninghe boven alle ghescapenheit daer sijn wij met gode ontgheest in onsen overwesene in eenvuldigher salicheit die nemmermeer bekint en wert anders dan met haers selfsheit want ledicheit in overwesene en mach niemen vinden noch besitten dan verclaerde minnende menschen in godlijcken lichte die gode gheenicht sijn in minnen ende met hem ontgheest in overwesende ledige salicheit die god selve es want god es eewich ledich wesen almechtich es sine natuere kinnen minnen ende willen dat sijn sine ewighe werke ende dat es hi zelve want in hem en is gheen dinc leden noch toe te comene maer alle dinghe sijn hem openbaer ende jeghenwordich siet aldus en sijn wesen ledich ende sine natuere werct alle dinc ende tot deser weerdicheit hevet hi den inghel ende den mensche ghemaect hi hevet ons van beghinne der werelt sijn rijcke ghegheven eest dat wij in hem leven ende sijn rijcke dat es hi selve hi is ons eyghen eest dat wij hem dienen hi hevet ghemaect hemel ende eerde ende alle creatueren om onzen wille ende hi ghevet ons boven redene vriheit van gheeste ende onghebeelde bloetheit der ghedachten eest dat wij vrilijc met gheneychden gheeste aen hem cleven soe onthoghen wij onser natueren ende werden een gheest met hem ende hem gheenicht in eewigher minnen die hi selve es siet dit heet een scouwende leven dat allen menschen bereet is die hem ontbeelden connen ende gode alleen inden gheeste vrilijc dienen ende minnen ende alsoe woent hi in ons ende wy in hem ende hi hevet ons oec ghegheven eene verstandighe ziele ende enen vryen wille eest dat wij die sonden laten ende versmaden soe wert onse reden verlicht ende verclaert van boven ende alsoe hebben wij een gracioes leven dat gode behaghet ende hi levet in ons met sijnre gracien ende wij in hem met onsen doechden ende also moghen wij altoes wassen ende toenemen in sijn behaghen ende al onse crachte van binnen chieren ende verclaeren ende rijck maken met nuwen duechden ende dit es een inwindich duechsam leven dies ons allen noot is die behouden selen sijn hi hevet ons oec ghemaect senlijcke sterfelijcke menschen in vleesche ende in bloede ende onse levende ziele ghecleet met eenen stervelijcken lichame gheboren van vader ende van moeder dat wij hem souden leven ende dienen in abstinencien in penitencien in eersamen seden ende in heilighen werken van buten alsoe als hi ons ghedient hevet god ende mensche levende ende stervende tot in de doot des crucen ende alsoe als christus ghehoorsam was sinen hemelschen vader also selen wij hem navolghen willen wij sine discipulen sijn ende onse cruce draghen ende ons selfs vertyen in alre wijs ende alsoe moghen wij vrilijc gaen overmids christus in hem ende met hem tot sinen vader ende onsen vader ende hem dienen ende ghehoorsam sijn al tot der doot ende oec sinen gheboden ende onser redenen der evangelien ende der heiligher scriftueren kerstene ghelove ende kerstene wedt oetmoedich ende onderworpen alle der goeder ghewoenheit ende allen den goeden seden diemen pleecht onder goede kerstene menschen siet dit es een werkende leven dies ons allen noot es selen wij christum navolghen ende met hem in sijn eewighe rijcke regneren siet alse dese drie wisen te gader comen ende in eenen mensche gheoefent werden soe es de mensche christo ghelijc ende sijn discipel ende hem navolghende tot in dat eewich leven ende dit willic u prueven met natueren met redenen ende metter heiligher schriftueren met exemplen ende met allen creatueren metter waerheit die god selve is ende met aldien dat hi ghescapen hevet van beghinne der werelt inden beghinne der werelt ende der heiligher scriftueren soe leert ons die prophete moyses dat god maecte hemel ende eerde ons te dienen opdat wij hem dienen souden hier opder eerden in goeden werken ende in eersamen seden van buten ende in die hemele in gheestelijcken duechden in heilighen levene in oefeninghen van binnen ende inden oversten hemel in scouwende levene gode gheenicht in ghebrukene ende in minnen ende hieromme sijn alle dinghe ghemaect ende dit tuyghet ons natuere exempel ende figuere ende heilighe scriftuere ende die eeuwighe waerheit ende god selve want hi hevet na sine figuere ghemaect den oversten hemel eene sempele eenvuldighe vierighe claerheit van natueren ende van wesene eewelijc stille ende onbeweechlijc in dien sempelen wesene eewelijc onbeweecht inder natueren altoes beweecht doerschinich licht ende claer boven alle dinc groot hoghe ende wijt onverganckelijc een eewich ommering die al bevaen hevet dat god ghemaect hevet van materien siet dit es de overste natuere der hemelen woninghe sighe ende crone der moghentheit gods daer god in leeft ende regneert met alle sire familien maer hi es selve een verborgen gheestelijc hemel in eenheit ende in drieheit sijnre natueren ende also es hi boven alle hemelen ende boven alle creatueren ende boven alle dat hi ghescapen heeft na sine figuere ende also sijn wi hem naghevolcht boven onse ghescapenheit in ghebrukene met eewigher minnen ende in onse overweselijcke salicheit die hi selve is ende al is hi boven alle hemele ende boven al dat hi ghescapen heeft lijflijc ende gheestelijc hi es oec in alle hemele ende in alle die werelt ende in allen creatueren die hi regeert ende ordineert na sinen wille ende hi is sonderlinghe bovenal inden oversten hemel ende in die overste natuere der hemele die hi ghemaect hevet na sijn exempel ende na sine figuere ende die hi gheciert hevet met hem selven ende met sijnre glorien want dat blote wesen des overste hemels es onbeweechlijc sonder werc stille ende ledich onberuerlijc boven al dat god ghemaect heeft van natueren in hemel ende in eerde maer die overste natuere der hemele die ghenaemt is dat eerste beweghen die beweecht aldat beroerlyc is in creatueren die van materien sijn ende aldus es die overste natuere der hemele beweechlijc ende onbeweghelijc doerschinich ende doervloeit met sienlijcker claerheit die soe groot is ende soe sonderlinghe claer datse engheen oghe sien en connen dan gloriose oghen die salich sijn siet dat es dat rijcke der hemelen daer god in levet ende regneert met sinen heilighen want hets gode ghelijc in drie poenten dat es in wesene eewich ledich inder natueren altoes werkende ende dese ij vervult ende doerschinich met eenvuldigher claerheit ende aldus suldi merken ende verstaen dat hoghe wesen der drieheit gods es eewich ledich sonder werc ende onberuerlijc na weselijcken sine maer die natuere der persone es vruchtbaer eewich werkende na wise der persone want die vader ghebaert sine sone eenen anderen uut sijnre natueren ende die sone wert gheboren vanden vader alse die eewighe wijsheit gods een ander in persone ende een inder natueren met den vader ende die vader metten sone vloeyen uut hen den heiligen gheest die eene natuere met hem beiden is ende aldus es daer eenheit in natueren ende anderheit in personen want in die wederdraghinghe der persone soe es onderlinghe kinnen ende minnen vloeyen ende wedervloeien tuschen den vader ende den sone overmids den heilighen gheest die harer beider minne is maer die eenheit des heilichs gheest daer die persone in leven ende regneren die is inden uutvloeiene werkelijc ende vruchtbaer werkende alle dinc na vrye edelheit wijsheit ende moghentheit der persone maer inden wederinvloeyene der persone soe es die eenheit des heilichs gheest ghebrukelijc intreckende ende inhoudende die persone boven onderscheet in een ghebruken grondeloser minnen die god selve is in wesene ende in natueren siet aldus levet god in hem selven met hem selven in kinnen in minnen in besittene in ghebrukene sijns selfs boven alle creatueren siet dit es de hoochste levende wise die men ghewaerden mach van gode ende hiermede levet hi in die overste natuere der hemele ende na onser wys naerre ende edelre in dat overste onser ghescapenheit ende hi hevet ons gheroepen ende vercoren eest dat wine soeken wi selenen vinden in ons selven ende boven ons selven daer hi sijns selfs pleecht in sijnre glorien met sinen uutvercornen scouwende kinnende minnende ghebrukende ende al doervloeiende met ewigher salicheit ende hiermede latic dat scouwende leven dat god selve is ende dat hi denghenen gheeft die haer selfs verloechent hebben ende sinen gheeste naghevolcht sijn daer hi sijns selfs pleghet met sinen uutvercornen in die eewighe glorie wildi clemmen met uwen verstane van der eerden inden oversten hemel soe moeti overliden die elemente ende alle die hemele die daer tusschen middelen soe vindi gode in sijn rijcke met uwen ghelove alsoe ghelijckerwijs wildi clemmen boven ghelove in dat overste uwer ghescapenheit dat es een verborghen hemel soe moeti ghechiert sijn met allen goeden werken van buten ende met duechden ende heiligher oefeninghen van binnen ende dan suldi overliden uwe sinne ende uwe ymaginacie ende alle beelden lijflijcke ende gheestelijcke redenen ende formen ende alle ghemerc ende alsoe suldi verhaven sijn in een onghebeelt blooet ghesichte in godlijcken lichte daer moechdi scouwen dat rijcke gods in u ende gode in sijn rijcke ende dit moechdi eyghelijc merken in die figuere die hierna volghet want moyses leert ons dat god maecte dat firmament dat es die hemel daer die sterren aen staen hi es boven die elemente want hi deilt ende middelt tuschen die natueren der elemente ende die natuere der hemelen tuschen die watere die hier sijn beneden die hemele ende die wateren die sijn boven die hemelen dat is die cristalen hemel die men den watere ghelijct dat in ise vervorsen is dit is die hemel die middelt tuschen dat firmament ende die eerste berueringhe der hemele ende hi is vloeyende in claerheiden ende in hemelscher subtijlheiden ghelijc der wilder zee ende hi es doerschinich in claerheiden ghelijc den firmamente daer die sterren in staen ende die planeten die en sijn niet doerschinich maer si sijn verlicht ende wederblickende van claerheiden der sonnen ende der hemelen die sterren die gaen omme metten firmamente neder ende hoghe ieghewelc in hare stat na diere wijs dat si van gode gheoordent sijn maer die vij planeten die staen in seven ringhe die beweecht werden van de eerster berueringhen des hemels niet na de wise noch na den loope der firmaments maer yeghewelc sonderlinghe na die ordinancie der wijsheit gods die alle creatueren wel gheoordent heeft na diere wijs dat wijs behoeven ende hieromme sijn die planeten onghelijck ende contrarie onderlinge in natueren in werkene in formen ende in ghedaenten ende alsoe moest van node sijn souden si regeren die elemente ende die natuere alre creatueren die hier beneden sijn nochtan en sijn die planeten noch die sterren in hem selven heet noch cout droghe noch nat maer si gheven hare cracht hier beneden in allen creatueren ende werken met hem al dat ghesciet ende ghewracht wert na lope der hemele ende eyghenheit die hier beneden leeft inden creatueren ende hieromme nadat die menscen gheneycht sijn van complexien ende van natueren te goede ocht te quade men ofte meer daerna werct die hemelsche natuere van boven dat si dat volbringhen moghen na gheneychtheit haerre natueren maer boven onsen vrien wille en hevet niement macht noch hemelsche natuere noch alle creatueren dan god alleene ende wij selve hy hulpt ons altoes tot allen goede ende hi trect ons ende behoedt ons van allen quade eest dat wij hem volghen willen alsoe als hi ons leert met hem selven ende met sinen creatueren nu verstaet ende merct met ernste alle creatueren die wisen ende leeren ons hoe wij leven zullen die natueren der hemele ende die ordinancie die hem god ghegheven heeft die sijn ons een exemplaer ende een warachtighe figuere hoe wij gode belijen zullen boven alle die elemente der hemele overmids een inwindich verborghen gheestelijc leven dat niemen en weet noch en ghevoelet dan diet beleeft diet oefent ende diet pleecht ende dit inwindighe gheestelijc leven beghint aldus onse hemelsche vader maect in onse binnenste een inwindich gheestelijc firmament eest alsoe dat wij volghen der natuerlijcker gheneychtheit onser sielen die god ons allen ghegheven heeft ende die altoes van natueren goet begheert want si is die ierste materie die god in onser sielen ghescapen heeft ende die van eyghenre natueren altoes goet begheert maer si wert dicwile verdonckert overmids grofheit der sonden ende al is die natuere goet die god ghescapen heeft ende al behaget si gode in bloter natueren nochtan behoevet si hulpe sire ghenaden salse boven haer selven comen ende hieromme alse wij cesseren van onsen groven sonden ende die ghenade gods sueken ende begheren dat es dat hoochste dat wij van natueren vermoghen maer also langhe als de wille quaet is ende quaet wilt sijn soe es de mensche contrarie gode ende alle sire gaven ende hi en mach doghet wijsheit noch waerheit leven noch verstaen ende hi es van gode versmaet ende ondeelachtich alles dies goets datmen begheet in hemel ende in eerde een quaet wille es fondament ende beghin van allen quade ende die daer in blijft ende sterft hi en vint niewerincs stat dan inde helle metten verdoemden gheesten alsoe ghelijckerwijs die goede wille daer god in leefde ende regneert met alle sinen gaven hi es wel ghelijc den firmament des hemels want hi wert altoes beweecht van boven vanden heiligen gheest die de eerste berueringe es alre heilicheit ende dit firmament es doerschinich ende claer vander inwoninghen gods ende oec vander sonnen der wijsheit die daer inne leeft ende hierom es dit firmament een gheestelijc middel dat deilt ende onderscheet ghevet tusschen die wateren der hemele ende die watere der eerden dat es tusschen die doechde ende werken der duechde tusschen tijt ende eewicheit tusschen een uutwindich werkende leven ende een inwindich gheestelijc leven tuschen gracie ende natuere tusschen teekene ende waerheit tusschen senlijcke werke die vergaen ende gheestelijcke werke die eewich sijn die in gracien sijn ghedaen die natuere der hemele die besteet in drie principale hemele die eerste hemele heet firmament die ander hemel cristallen die derde hemel vierich claer ende si zijn alle dorschinighe claerheit ende woninghe ende wandelinghe daer god in regneert ende levet met sinen heilighen die overste hemel metter inwoninghen gods beteekent ons een scouwende leven ghelijckerwijs dat ic voren gheseit hebbe die ander ij hemele bedieden ons een verborgen inwindich gheestelijc leven daer wij met gode in wandelen ende god met ons overmids sine gracie oft sine glorie die eerste hemel daer die sterren ane staen die beteekent ons die eewige moghentheit ons hemels vaders die ons intrect ende verheft boven alle sinlijcke werke in een inwindich gheestelijc ghevoelen daer alle dooechde in leven ende gheoefent werden daer sijn wij den hemelschen sterren ghelijc die groot sijn daer boven vore die jeghenwoordicheit gods ende cleyne hier beneden vore der menschen oghen die anders niet en bekinnen dan teekene der doechde die si van buten in goeden werken hooren ende sien die sterren en sijn niet doerschinich ghelijc den hemelen ende si sijn ront van figueren ende si gaen omme met den firmamente daer si inne staen yeghewelc in sine eyghene stadt hoghere ende nedere meerdere ende mindere onghelijc van natueren ende van ghedaente ende van crachten ende van claerheiden hier beneden ende daer boven na diere wijs dat si van gode ghechiert ende gheoordent sijn si en lichten van hen selven niet als die hemele doen maer si ontfaen licht ende claerheit vander sonnen ende vanden hemelen ende si blicken ende wederblicken ghelijc guldene vaten in claerheit der zonnen si verclaren den nacht ende si bewisen den sceplieden de havenen die si begheren maer si wiken inden daghe in claerheit der zonnen ende si gheven haer cracht hier beneden inden elementen in al dat leeft ende wast inder eerden ende boven die eerde inden watere ende inde lucht nu verstaet ende merct hoe ons die hemele met den sterren inwindich hemelsche leven leeren die hemele sijn doerschinich in claerheiden ende onse inneghe leven es doerschinich in gheestelijcker claerheit overmids gracie ende die inwoeninghe gods daer wij mede gheenicht sijn maer die crachte onser zielen die en sijn niet doerschinich want si sijn verheven alse guldene vate ofte als een spighelglas jeghen die sonne der eewigher wijsheit gods ende daer ontfaen si claerheit ende verwe met onderscheede nadat si zijn ende na eedelheit der duechde die si gode offeren die sterren gaen omme metten firmamente daer si in staen alsoe doen die inwindighe crachte der goeder sielen die volghen altoes met duechden ende met goeden werken der wijsheit ende der macht gods daer si in leven die sterren des hemels hebben alle eene ronde figuere die noch inde noch beghin en hevet ende alsoe syn die crachte der edelre zielen in haren werken want si werken alle doghede uut gode ende tot gode ende alsoe leven si in gode die noch beghin noch inde en hevet alle dat inwindighe leven dat niet ront en is dat hevet hornicke ende hoecke vremder meeninghen ende minnen dat is valschs ende gheveinst dat en mach gode niet behaghen selke sterren sijn bleec ende selcke sijn claer ende sulcke vierich root soe wanneer dat wij in onser memorien ghedincken onser zonden ende onser ghebreken voer die moghende gherechticheit gods soe werden wij van herten bloede bleec ende vervaert hoe wij gheliden selen dat oordeel gods in die ure onser doot ende inden leste daghe ende alsoe ghelijcken wij den bleeken sterren des hemels ende alse wij onse verstendeghe cracht onghebeelt verheffen tot der eewigher wijsheit gods soe schinet die waerheit die god is in dat aenschijn onser sielen siet daer es blicken ende wederblicken tusschen ons ende gode als ofte die sonne schene in een cristal tusschen twee guldene berghen daer werden wij onnosel puer claer ghelijc den sterren die in den hemel staen ende alse wij onse minnende cracht met begherten verheffen tot der goetheit gods soe wert onse gheest invierich daer springhen die ghensteren van woede ende van ongheduerigher minnen die berren moeten alsoe langhe tot dat die gheeste in minnen ghebreken ende alsoe ghelijcken die minnende geeste den vierighen sterren inden hemel die ghelinsteren voortmeer soe hevet god inden firmamente ghemaect vij ommeringhe daer die vij planeten in staen die hemel ende eerde chieren ende regeren ende vruchtbaer maken na die ordinancie der wijsheit gods die overste planete inden firmamente die es in haren doene cout ende droghe dat es saturnus die is cout ende droghe bleec van verwen scalc onghenadich ende wreet haghel ende snee grote vloede onweder ende menighe plaghe in die creatuere werct hi hiet beneden want hi regneert in midden winter als die sonne loept in capricorno dat es inden horen vanden boc ende in aquario dat es inden waterlinc dat es inde tienste maent ende inde elfste vanden jaren gheestelijc te verstane soe regneert saturnus nu in al die werelt beyde winter ende somer want caritate es seere vercoudt want die menschen zyn droghe ende onvruchtbaer van goeden werken bleec onghedaen ende sonder verwe van goeden seden ghierich vrec hatende ende nydich scalc hoverdich ende behendich yeghewelc den anderen te bedrieghene want die alleene den sonden ende der natueren leven hen loept die sonne altoes in capricorno dat is inden horen des bocs die boc is een stinkende dier van natueren ende is wel ghelijc den sondare die stinct voer gode ende vore alle sine heilighen ende die horen sijnre macht ende zynre schoonheit is droghe hi en dooch anders niet dan te ewighen viere sine vrucht dat zyn huekene die selen staen ter slincker zyden in dat ooerdeel gods ende si zullen alle verdoemt ende verwijst werden in dat eewige vier noch loept de sonne in den winter in een ander teeken dat heetet aquarius dat is een waterlinc dat beteekent ons die menschen die leven na gheneychder lost der natueren traghe ende swaer inden dienst ons heeren gulsich ende overtollich ongheoordent in spise ende in ghenuechten haers quaets verkeerts willen jeghen die de lichame beghert die menschen die jonc ende ghesont sijn inden vleesche ende inden bloede leven sonder gracie sonder conziencie zonder vreese van gode ende volghen der gheneychder lust die levet in hare natuere si ghelijcken wel den waterlinc want al haer leven vloeyt in sonden ende in ghenuechten haers quaets verkeerts willen jeghen den wille ende jeghen de leere ons heeren jhesu christi welcken name si eewelijc ghelooft ende ghebenedijt die edele name ons liefs heeren jhesu die es ontsien ghehoocht ende gheciert boven alle namen in hemel ende in eerde boven allen creatueren ende boven alle mate eewelijcke al sonder einde onse hemelsche vader ende onse eerdsche moeder hebben ons haren sone ghegheven met sinen name jhesus onse eewighe vader sant sinen sone met sinen name overmids den inghel gabriel tot der maghet marien ende si ontfinc den sone ende sinen name in haren preciosen lichame met oetmoedigher herten in grooter weerdicheit want jhesus ende sinen name es onse lof eere ende titel beghin ende inde alre digniteyt ende dit was inden lenten inde eerste maent vanden jare in die oude wet ende inden selven tide hadde god hemel ende eerde ende tijt ghemaect den loope der hemele sterren ende planeeten ende alle dinc na zyn behaghen ende inden selven tide woudi alle dinc vernuwen ende verhogen met hem selven in eenen hogheren state ende daerom sant hi sinen sone in marien lichame met eenen nuwen name die daer te voren nie ghehoort en was ende die edele maghet verbarch haren sone ende sinen name ix maende in haren reynen preciosen lichame dat was inden lenten ende alden somer tot inden winter ende doen si ghebaerde haren sone uut haren reynen lichame sonder smette ende sonder vlecke doe songhen die inghele indie locht hier beneden gode lof ende eere ende alle die werelt was in vreden achte daghe daerna dat men dat kint besniden soude na moyses wet doe leverde maria haren sone ende oppenbaerde sinen name dien si ghehoort hadde ende ontfaen van gode overmids den inghel gabriel doen wort dat kint besneden ende storte zyn bloet voer onse sonden ende sinen name wort gheheeten jhesus ende dit was aldus van gode eewelijc voerghesien die eerste feeste ende oec die meeste die noyt gheoefent was in sinen name die was inden lenten doen onse hemelsche vader sinen sone sant metten name in marien lichame te diere feesten en was niemen meer dan jhesus ende maria ende die inghel gabriel die gods bode was van deser feesten al was dese feeste groot ende beghin al onser salicheit si was verborghen ende onbekint in al de werelt die naeste feeste die hierna volghet was inden winter doen maria haren sone ghebaerde te beddeleem in davids stadt te dier feesten was jhesus maria ende joseph die ingele songhen gode lof ende eere ende peys ende vrede allen menschen die goeds willen zyn die herden die quamen ende aenbeedden ende eerden dat kint met sire moeder in groter werdicheit dese feeste hevet de meste octave ende oec die blijtste die daer te voren nie gheoefent was in figueren der ouder wet want maria brachte haren sone dat men besniden soude ende sinen name oppenbaren in al die werelt dien si ontfaen hadde van gode ende vanden inghel ende verborghen in haer herte tot op dien dach te deser feesten was jhesus maria ende joseph die joden ende marien maghe die dat kint besneden na die wet ende die ghewoenheit die die joden hadden van abrahams tide dat kint wert gheheten jhesus die name es soe edel ende soe groot dat hi vervult hevet den hemel ende alle die werelt met nuwer bliscap die nemmermeer vergaen en sal die vader sant ons sinen sone inden lenten in dien tide hadde hi hemel ende eerde ghemaect ende alle dinc ende in dien tide so woudi alle dinc hermaken ende vernuwen in dien tide vanden jare loept de sonne in een teeken dat het aries dat es een weder die vader es vanden scapen dat beteekent ons dat jhesus is vader ende herde van sinen scapen want hi hevet ons ghewonnen ende voedt ons met hemelscher spisen ende brinct ons in die coye sijnder glorien maer doen jhesus gheboren wert ende besneden dat was inden winter doe liep de zonne in een teeken dat heet aquarius dat es een waterlinc want jhesus dat es een levende fonteyne die doervloeit ende overvloeyt hemel ende eerde metten water zynre gracien ende sire ghenaden ende hieromme in dien tide dat jhesus besneden wort ende sinen name oppenbaer in al die werelt doe worden alle dinghe vernuwet maer doen god den eersten menschen maecte doe waren alle dinge nuwe in haren beghinne hemel ende eerde sonne ende mane tijt jare ende maende ende daghe berueringhe der hemele der sterren ende der planeten maer doen god selve mensche wert te nazareth in die lelyebloeme der reynder maghet marien doe vernuwede alle die werelt die veroudert was in zonden ende in zine gheborte soe oppenbaerde haer een nuwe sterre in orienten die de drie coninghen brachte te bethleem ende zy offerden weerdighe ghiften ende eerden ende aenbeedden dat kint metter moeder nu wort dat kint besneden ende jhesus zyn name is hem eewelyc bleven ende hierin hevet die heilighe kercke soe grote bliscap dat sy beghint nuwe jare nuwe maende nuwe daghe op dien dach dies men daer te voren niet en plach ende aldus moechdi merken dat jhesus verblijdt die heilighe kercke in sijn gheborte ende in zyn besniden want hi ghevet ons hem selven ende sinen name sine name is uutghestortte olie die alle die werelt heeft doervloeyt met teekenen met mirakulen ende met ghesonden allen denghenen die hem aenroepen ende begheren doen jhesus ghinc in zyn xxx jaren nader menscheit doen wort hi ghedoept van sinte jan baptisten inde jordane doen sprac sint jan siet dat lam gods dat draghet die sonden der werelt die vader sprac in der locht dit is mijn beminde sone daer ic mi wel in behaghe die heilighe gheest vertoende hem ghelijc eender duven ende hi gaf ghetughe der waerheit ende jhesus was onder sinte jans hande ende heylichde die wateren met hem selven ende eerde met dier figueren onse doepsel in sinen wateren ende in sinen heylighen bloede ende daerna in een ander jaer inden selven tide soe leert ons sinte jan dat hy water in wijn maecte ter brulocht ende dat saghen zyn discipulen ende si verbliden alle ende gheloefden in hem ende in een andere jaer daerna inden selven tijde spijsde hi vijfduysent menschen met v gheersten broode ende ij vischen nochtan is den eersten dach dat god mensche wert de meeste feeste van al den jare want dien dach is dbeghin ende inde al onser salicheit ende dat moechdi merken aldus inden beghinne doen god de werelt maecte ordineerde hi eene grote solempne feeste die eewich bliven soude ende daertoe ordineerde hi coninghen princen ende grote heeren die inghele inden hemel ende de menschen opder eerden haer dienst zoude zyn dancken ende loven minnen ende eeren in rechter weerdicheit ende alsoe souden sy regneeren met hem in eewigher salicheit ende alle onredelijcke creatueren souden hen dienen ende onderworpen syn na die ordinancie der wijsheit gods inden selven beghinne was eene grote paertie van inghelen die hem selven verhieven ende wouden regneeren jeghen die eere gods altehans worden si ghestoten uten hemel in die uterste demsternisse dat zyn eewighe sonden sonder rouwe die nemmermeer vergheven en werden adam die eerste mensche in onser natueren hi was oec onghehoorsam ende versmaedde den dienst ons heeren ende hy wort gheworpen uten paradise in deze ellende als nemmermeer dat aenschijn gods te bescouwen die zonde en worde ghewroken over hem ende over sijn saedt na grootheit der sonden ende na die gherechticheit gods ende alsoe vielen wij alle met onsen eersten vader in die erfzonde ende in die wrake ons heeren maer al was de sonde erve sy en was niet gheewecht denghenen die rouwe hadden ende ghenade sochten ende begherden aen onsen lieven heere want daerna leden meer dan vm jaer eer god mensche wert ende binnen dien tide was menich heilich mensche die wel leefden ende gode behaechden dat waren patriarchen ende propheten als david ende abraham ende ysaac ende jacob moyses ende menich ander groot prophete ende heilighe menschen die propheteerden van beghinne der werelt tot den lesten daghe dat leden was ende dat ghescien soude si voerseiden die toecomst ons heren zyn leven sijn werken zyn passie ende sine heilighe doot ende al zyn lijden claerlijc met onderschede sine opverstannisse sine opvaert den toecomst des heilichs gheest ende inden lesten daghe dat oordeel gods ende alle die oefeninghe der heiligher kerstenheit diere plagen sy in ghelijcken met figueren si gaven tiende ende al dat eerste van hueren vruchten in die eer gods abraham ende zyn gheslechte was besneden in die figuere van onsen doepsel moyses die stichte eenen tabernakel in de eere gods hi maecte priesteren naden wille gods ende hi oordineerde sacrificien manieren ende wisen hoemen gode dienen souden in sinen tabernakel na den gheboden gods inder figueren der heiligher kercken daermen gode inne dient david ende zalomon stichten eenen tempel in jherusalem daer men gode in diende inder figueren der heiligher kerstenheit nu verstaet my recht ende wale opdat wij alle die figueren die doen waren metter waerheit die nu es te gader bringhen in eene kerstene wet soe zuldi merken dat die kindere van ysrahel dat was abrahams saet die waren seere bedruct ende versmaet in dat lant van egypten doe die tijt quam datse god verlossen woude doen sant hi moeyses in egypten ende gheboot van gods weghen al den volcke van ysrael dat elc huys met sire familien souden dooden een jarich lam een manneken ende dat souden sy braden ende eten al staende stave in hare hande al ghereet moysesse te volghene in die woestine dit waren die eerste paeschen die noyt gheoefent worden in al die werelt ende die figuere van onsen paeschen ende op dien nacht soe doedde die inghel van gods weghen alle die eerste gheborne in egipten van menschen ende van beesten ende moyses leydde zyn volc doer de zee droochs voets inde woestine ende die coninc pharo volghede hen na ende hi verdranc met al sinen volcke in die rode zee daerna opden vijftichsten dach onfinc moeyses die wet der gheboden opden berch van synay ghescreven in tween steynen tafelen metten vingher gods ende sy leveden xl jaer met den hemelschen brode dat hem god gaf in die woestine ende daerna verwonnen sy al hare viande ende besaten dat lant dat god ghelovet hadden abrahame vloeyende van honich ende van melke hierna leert ons sinte pauwels ende spreect aldus doen quam die volheit der tijt die god eewelijc voersien hadde doen sant die hemels vader sinen sone in dese werelt gheboren van davids ende abrahams zade nader menscheit ende heeft zijn volc ghedeilt uut egipten alre demsterheit van vianden ende van sonden in die woestine daer wij leven met hemelschen broode want doen jhesus out was xxxiij jaer van dien tide dat hi menscheit aennam alsoe men scrivet sine jare in sarteren in brieven ende in allen vorweerden doen vergaderde jhesus zyn discipulen opden berch van syon ende at met hen dat paeschlam nader joedscher wet ende daerna gaf hi hem selven inden sacramente een levende paeschlam wel ghebraden int vier der minnen ende opden anderen dach daerna wert dat heilighe lam ghemartilijt ghedoot ende ghebraden aen dat cruce om onse zonden opdat ons wel smaken soude ende alsoe hevet hi ons gheleyt over de roode zee zynre passien sijnder doot ende sijns heilichs bloeds daer sijn alle onse sonden ende alle onse viande verdroncken in de roode zee ende in sine doot ende in dat uutstorten sijns heilichs bloets eest dat wij hem navolghen in die woestine sire ghenaden daer sal hi ons spijsen ende voeden met hemelschen brode sijns lichamen ende met gloriosen drancke sijns bloets ende aldus es hi ghestorven van minnen om onze zonden ende opverstaen in zyn glorie ende hieromme eest dat wij sterven den sonden soe moghen wij hem leven in dogheden ende met hem sterven ende opverstaen glorioes in ziele ende lichame daerna opden xlsten dach voer hi te hemele ende die hem dienen hevet hi die stadt bereyt sijnre glorie tien daghe daerna sant jhesus sinen heilighen gheest sinen discipulen ende ons allen die hem leven ende hi sal met ons bliven want hi es onse leven onse leringhe ende onse wet in karitaten ende hi vloeyt ons honich ende melc dat is suetheit ende suverheit ende al dies wij behoeven tot opden lesten dach dat jhesus sal comen oordeelen levende ende doode dat zyn goede ende quade indien daghe sal saturnus die vreeselijcke planeete regneeren boven alle de werelt als jhesus comt met inghelen ende heilighen oordeelen na gherechticheit ende sonder ghenade alle dieghene die hem niet ghelevet en hebben ende in dootzonden ghestorven zyn die hemelen zullen beweghen die eerde sal beven ende allen creatueren sal gruwelen vander toecomst der gherechticheit gods die sonderen zullen begheren dat hem die berghe ende die eerde ontploke dat si hem daerinne verberghen mochten vor dat eyselijc aenschijn ons heeren nu es die bequameghe tijt dat alle menschen met rechte zullen vreesen den lesten dach ende die sonden laten ende ghenade sueken ende begheren alsmen ghenade vinden mach nu is jhesus christus met sijnder ghenaden al bereet yeghewelken die de sonden laet ende hem ten duechden ende ter waerheit keert ende hieromme en suldi niet al te seer vreesen want ongheordende vreese doet den mensche mestruwen ende onthopen ende dat is grote dootsonde want het comt uut eenen scalcken fellen gronde die contrarie is den heilighen gheest ende dit leert ons die natuere der hemele ende die loope der planeten want al dat god ghemaect hevet in natueren ende in gracien dat is al wel gheordent ende hieromme die hoochste sterre der hemele dat is saturnus die regneert inden winter ende hi is scalc ende wreet ende onghenadich cout ende droghe ende sonder vrucht hi stooct hoverde toren haet ende nijt in allen menschen die sonder gracie in bloter natueren leven hierna volghet die naeste planete die god ghemaect hevet dat is jupiter die regneert inden lenten ende hi is wit blickende ende claer heet ende verschs in allen creatueren vruchtbaer minlijc ende ontfanckelijc want hi hulpet allen dinghen ende hi en deert niemene nu merct dese twee planeten die sijn onderlinghe contrarie van natueren ende oec in allen haren werken nochtan sijn si orberlijc ende nootdorstich yeghewelc in haren tide want alle creatueren sijn volmaect die werken alsoe als sy gheordent zyn van gode inden beghinne maecte god twee natueren te synen love die eerste inden hemel die ander opder eerden ende alle die persone die daertoe behoren die waren edel ende vry ende volmaect nader natueren ende sy behagheden gode ende sy bekinden goet ende quaet ende god gaf hem macht ende vryen wille te verkiesene ende te werkene welc si wouden die hem selven behagheden ende onordelijc minden die waren onghehoorsam ende versmaedden gode sine gracie ende sinen wille ende sinen dienst die vielen uten hemel als bernende blixemen ende haer sonden sijn gheewecht sonder rouwe in helscher pynen maer die met vryen wille gode eerden ende aenbeedden ende minden die ontfinghen gracie ende glorie ende daer sijn sy ghestadighet ende gheewicht voer dat aenschijn ons heeren yeghewelc in sine ordene hoghere ende hoghere na edelheit sijnder natueren werdicheit zijns dienst ende grootheit sijnder werke die eerste mensche in onser natueren die was onghehoorsam want hi versmaedde gode ende sinen wille ende zyn ghebodt ende daeromme was hi ghestoten uten paradise maer sine sonde en is niet gheewecht want hi ontfinc ghenade ende wij alle met hem eest dat wij met rouwe ende met goeden wille ghenade sueken van onsen sonden vier manieren van zonden regneeren nu in die werelt die daerin leven ende sterven die zijn alle verdoemt die eerste partie dat zyn heydene ende jode ende quade kerstine die contrarie houden den ghemenen kersten ghelove in eenighen punte die andere dat zyn die willens ende wetens in dootsonden leven jeghen die ghebode gods ende onghelijc der heiligher kerstenheit die derde partie dat zyn ypocrite gheveinsde menschen die sonder duecht van binnen heilighen schijn toenen van buten niet om gode maer om verganckelijcke dinghen die vierde partie dat zyn dieghene die dienen niet van minnen maer om hem selven ende om haer eyghen ghewin dat sijn mercinariuse ende ghehurde knechte die gode dient om eenighen waeromme die god selve niet en is die en mint gode niet die altoes hebben wilt ende niet gheven hi en is noch wijs noch vroet goet die gode mint dats hem ghenoech hi en begheert anders niet gode dienen dats gode minnen die gode dient om ghewin oft om gherief hi en mint gode niet want ghewarighe minne en suect des haers niet die hem selven mint oft eenighe creatuere meer dan gode die en mint gode niet die altoes suect ende meint hem selven in allen dinghen dat is natuere ende onbekinde hoverdie al en weets de mensche selve niet dat uten vleesche gheboren is dat is vleeschs ende bloet ende vleeschs is nature dat en mach gode niet zien noch vinden maer die gheest die uut gode gheboren is hi verwint natuere vleeschs ende alle dinc hi siet gode ende hi vindt dat rijcke gods verborghen in sinen gheeste siet aldus zyn die kindere der natueren contrarie den sonen die uut gode gheboren zyn want natuere sonder gracie is bastart maer die kinder die uut gode gheboren zyn die zyn wettighe erfgenamen des rijcken gods nu merct dan ende verstaet welc sijn die kinder der natueren dat sijn alle dieghene die onderworpen zyn den elementen die dienen den loope der hemele ende der planeten maer die sonen die uut gode gheboren zyn die domineren boven natuere boven lope der hemele ende der planeten ende alle dinghen sijn hem onderdaen die natuere der menschen is ghedeilt in vij wisen van complexien die wij ontfaen in onser gheborten van den vij planeten dien wij ghelijcken na der liefelijcker gheboort want si regneren boven onse natuere maer niet boven onsen gheeste die overmids gracie boven natuere uut gode gheboren is die hoochste planete saturnus sine kindere sijn hem ghelijc in dier natueren want sy zyn cout int ghevoelen van minnen droghe sonder vrucht van duechden quaetwillich scalc ende wreet swert ende bleec ende onghedreghen eenwillich crighel ende groot van moede ende als sy gheestelijc willen werden soe zyn sy ongheoordent in vreesen in sorghen ende in anxte verdoemt te sine want si meinen ende minnen hem selven alleene om hen selven na wise der natueren ende hieromme sijn si bi wilen cout ende droghe van goeden wille ende van gheestelijcken ghevoelne bi wijlen cout ende nat dat is sonder smaec ende trooste van gode gheerlijc onghecust inder natueren altoes overvloeyt in twifele ende in ongheordender vremder vreesen want si leven inden winter als saturnus regneert hy is in sijn beghin coudt ende droghe als die hornen van eenen boc in sinen uutganc cout ende nat alse hi comt in waterlinc die reghen ende snee grote vloede ende menighe plage met hem brinct ende hieromme moeten si haten ende versmaden hare quade complexie daer si inne gheboren sijn ende si moeten haers willen vertien eygen goetduncken ende ongheordende vrese der gherechticheit gods si moeten haer oghen luken jeghen dat oordeel der gherechticheit gods ende niet versmaden noch mestrouwen den heilighen gheest noch sine ghenade want dat is eene helsche sunde die god haet boven alle sonden si moeten gheloven der heiligher scriftueren die vol is van hemelschen trooste ende si moeten gheloeven dat christus ghestorven is voer alle zondaren niemen uutghenomen ende si zullen hem laten onder goede menschen ende hem gheloven bat dan hem selven ende dan zullen si haer herte ende alle haer crachte ontpluken met begherten tonfane die gracie gods hierna volghet die ander planete die heet jupiter die is contrarie der eerster want sy is heet ende verschs wit ende claer saechte ende suete als melc hi regneert inden sporkille als die zonne loept in een teeken dat het den vissche dan hoocht die sonne ende die tijt verwermt ende die watere vloeyen die visschen vlieten in weelden die vergadert laghen inden couden winter dese planete is minlijc ende behaghelijc ende wel doende allen creatueren die hier beneden zyn ende die in sine ignacie gheboren werden die zyn hem ghelijc dat is heet in goeder begherten ende verschs uutvlietende met goeden werken scone ende wit van live ende gracioes oetmoedich sachte ende milde ende goedertieren blide ghesellijc ende minlijc van wandelinghen hoecschs treckende ende neyghelijc van natueren nu merct al is die liefelijcke gheborte edel ende goet si is nochtan vleeschs ende bloet ende si en is oec niet eewich wijs noch vroet want si versmaedt gode ende zyn rijcke ende eewich goet ende suect ende kiest ende mindt in die werelt al dat verganclijc is dat si verliesen moet maer die haers selves vertien ende der werelt ende den sonden sterven ende alle dinc begheven die werden anderwerf uut gode gheboren gracioes rijcke ende salich ende metten heilighen ende metten inghelen erfghenote in die glorie gods hierna volghet die derde planete van boven nedercomende die heet maers heet ende droghe scalc nydich ende wreet ende hi ghelijct saturno in vele poenten die menschen die onder hem gheboren werden die sijn van natueren droghe inborstich ondoechtsam onwillich onghemeine niemen vrient niemene goet doende dan denghenen die hem vrient schinen ende goet doen si zijn heet ende wreet van complexien haestich van moede licht gherenen licht ghestoort ende saen verbolghen langhe ghedinckende ende node verghevende gherne wrekende licht bedrueft scalc int spreken altoes dunct hem dat si recht hebben want onbekinde hoverdie is in hem verborgen ende als die menschen gheestelijc willen worden soe nemen si ane eenen ghetoenden schijn van buten daer si den menschen inne behaghen moghen dat sijn goede werken van penitencien die onghemeyne sijn in goeden menschen als veel swighen oft van hooghen dinghen spreeken eest dat si subtijl sijn van natueren alle ander menschen doemen ende oordeelen die van harer heilicheit niet en houden siet dit zijn die hoverdeghe gheveysde menschen die onhebbelijc sijn die gracie gods te ontfane maer dat den menschen onmoghelijc is dat is gode moghelijc die alle dinc vermach hierna volghet die vierde planete der hemele dat es de sonne die steet in midden ende is ghemeyne alle den anderen hi is wit ende claer goutvaerwich drooghe ende heet als hi steet in sijn teeken dat is de leeu in midden den somer hi hevet sijn licht alleene van hem selven ende hi verlicht iij planeten boven hem ende iij beneden hem ende allen creatueren boven ende beneden ende hi brinct vrucht ende hi ghevet leven ende wassen ende rijpen hi es ooghe ende licht der werelt ende eene levende fonteyne alre claerheit ende alre hitten ende sonder hem en mach gheen vrucht wassen smaken noch ghedien hi brinct ons dach ende nacht somer ende winter hi es achtwerf meerdere dan alle die eerde hi verlicht alle die sterren maer inden daghe als hi selve claer licht ende schijnt soe en connen wise niet ghesien hi es den sieken ogen pijnlijc ende den ghesonden lustlijc te siene sine kindere die in sine ignacie gheboren werden die sijn claer ende wit ende gratioes van aenschine ghenuechtert sober ende wel gheordent in spisen in drancke ende in al haren doene droghe wederstaende alle ongheordende lust heet van bloede stout ende coene van groten moede ghelijc den leeu die prins ende coninc is van alden wilden dieren ende alsoe es oec de zonne die coninc ende prince van al es dat leeft ende wast inder natueren der sonnen kindere zijn bereet yeghewelcken die sijns behoeven ende sonderlinghe dengheenen die hem weerdich duncken want si begheren al dat goet is ende wel gheoordent ende sij zijn saechte ende oetmoedich van complexien ende van natueren si minnen den dach der doghet ende der waerheit ende si haten den nacht der sunden ende der quaetheit si sijn blide van gheeste milde van herten huesch minlijc ende goedertieren mede te wandelene si werden dicwile ghemint van groten heeren ende comen te groten state si sijn leerlijc constich ende wijs duecht ende waerheit te verstane hebbelijc inder natueren die gracie gods tonfane hierna volghet de vijfste planete onder die sonne die heet venus die is wit blickende claer ende wederblickende heet ende verschs van natueren si heet oec lucifer dat es een bringher des lichts want hi gheet inden dagheraet op ende toent ons hem selven licht ende claer ende die sonne volghet hem na ende alsoe is hi die dachsterre gheheeten maer nader vesperen als hi der sonnen navolghet heet hi vesperus oechte hesperus dat es die avontsterre hi es de claerste onder alle die sterren hi es goetwillich sachte ende goet van daden hi dwinct ende tempereert saturnum van sijnder quaetheit ende alle andere scalcheit der planeten hi regneert als de sonne loept in tauro dat is inden stier ende hi regneert oec als die sonne loept in libra dat es in die waghescale dat is in spelmaent september in latine hi saecht in sine ignacie haet ende nijt hi sterct ende conforteert minne ende trouwe in allen menschen na macht sijnder natueren sijn kindere die in sine ignacie gheboren werden die sijn ghelijc den jovianen jupiters kindere in vele poenten si zijn wit claer gratioes ende blide van aenschijne ghesellijc huesche ende liberael van zeeden heet ende versch van natueren dat is oncuyschs gulsich ende gheneycht tot alre ongheordender lust ende tot alle dien dat de lichame begheert si scouwen haet ende nijt ende si maken peys ende vrede vrienscap ende concordie in allen menschen na dat si vermoghen nochtan al sijn sy edel ende goet inder natueren ende wel gheoordent inder menschen oghen na wise der werelt si en moghen gode niet behaghen sonder sine ghenade si zijn gheboren inden dagheraet ende zij hebben die complexie der dachsterren ontfaen want si hebben haer lievelijcke oghen opghedaen ende dat licht der sonnen ende der hemele ontfaen ende si leven na lost der zinne want si zijn heet ende verschs ende hieromme minnen si de werelt ende al dat si hevet in haer bevaen hieromme sijn si van gheeste blent ende hare verstendeghe oghe en mach dat licht der gracien gods niet ontfaen die dachsterre brinct ons voert dat licht der sonnen dat es die dach der werelt die jonc sijn ende ghesont ende sonder vreese ende sonder conziencie der werelt dienen die zijn blide van herten ende pleghen huerer ghenuechten si singhen ende si springhen ende si en roeken hoe si den dach ten avende bringhen die avensterre gheet onder si volghet altoes der zonnen haer kinder zyn verwonnen die sterven in dootsonden die bliven eewelijc ghebonden nemmermeer en sien si bliden lach verdoemt te sine is huer gelach merct u zelven wel soe sidi vroet voersien van binnen es tot allen dinghen spoet natuere leert den mensche sunde te doene bloet storten voer sonden was de joedsche wet ghewone innich ghebet ghewarich rouwe ende gode wel betrouwen dese dinghen moghen sonde verdriven ende gracie vercrighen ende altoes gode gheeenicht bliven ende dit leert ons natuere ende die juedsche figuere ende alle die heilighe scriftuere hoe ons die natuere sondeghen leert dat moechdi merken als die sonne metter planeten die venus heet vergaderen in een teken dat taurus heet dat is een stier oft een verre die beste es onsuver ende coen van natuerenals dese drie te gader comen ende regneeren inden aprille dan is die tijt vanden jare heet ende versch ende dan verbliden alle creatueren jeghen den somer die nakende is ende die eerde ghevet gruene ghers ende menigerande crude die bome bladeren ende bloemen die vische vlieten inden water met welden die voghele vlieghen inde lucht met sanghe alle natueren verbliden jeghen den somer ende die menschen die van goeder complexien zijn die zijn heet ende versch van natueren die werden licht beweecht ende gheneycht in zonden ende hieromme gheboet god den joden dat si souden doden verbernen ende offeren gode vore sonden verren bocke ende wedere dat sijn onreyne stinckende beesten ende die heilighe kercke ghebiet ons van gods weghen dat wij in dien tijden vanden jare zullen penitencie doen vasten waken beden xl daghen voer onse sonden die leden sijn die jeghenwordich sijn oft toecomende sijn moyses vaste xl daghen sonder spijse ende sonder dranc opden berch van synay opdat hi weerdich worde te ontfane die wet gods helyas die prophete vaste oec xl daghen daerna wort hi ghevoert in eenen vierighen waghen in dat eertsche paradijs jhesus christus vaste oec in die woestine xl daghen ende xl nachten voer onse zonden ende daerna vercoes hi sine discipulen ende hi levede ende leerde vasten waken ende beden armoede soberheit ende reynicheit alsoe leveden ende leerden sine discipulen na sine opvaert ende die heilighe kercke inden beghinne ende alle oordenen ende religien maer nu es die dach der gracie seere vercout want alle ordenen ende religien eeten ende drincken gherne vanden besten dat meest cost ende best smaect ende si cleeden hen ghelijc der werelt van varwen ende van wollen eest dat sijt vercrighen moghen ende al hebben si den schijn der oordenen si en hebben die reghel der apostelen niet selen si hem navolghen in die glorie gods dat en tuyscht die wet der evangelien niet noch leert ons die natuere der hemele wanneer die planete venus vergadert met der sonnen in septembri in een teeken dat heet libra dat es eene waghe in dien inde vanden jare es die werelt rijcke ende vol van corne ende van wijn ende van alle vruchten dier wij behoeven in onser natueren dat hevet ghedaen die minne gods die alle dinc verweecht ende haren dienaren volle rijcheit gheeft die eedele waghe der minnen gods es met onderscheede ghedeilt in vier wijsen die god gheordent heeft ghebenedijt ende gheheilicht te sinen love ende om onse eewighe salicheit die eerste wijse dat es die eerste waghe van minnen die ye gheoefent wert die leert ons dat ons god van nieute maecte ende dat hi ons hem selven gaf ende al dat hi ghemaect hadde dese minne die god es die es onser alder ghemeyne ende yeghewelcs sonderlinghe ende al gheheel die mint dese minne es een boven alle ghetale sonder ghetal ende si es eewich boven tijt ende sonder tijt boven mate ende sonder mate ende si es een puer gheest al sonder stat siet dit es die eedele waghe der minnen die ons god ghegheven hevet ende al dat hi vermach ende hieromme moeten wij alle dinc laten ende begheven selen wy die waghe der hoochster minnen pleghen want minne is eene ebbende vloet ende si es boven alle duechden spoet hare werc es eene bernende gloet diet al verbernt in hare ghemoet minnen natuere es altoes gheven ende nemen maer si es selve een ledich wesen gheven ende nemen dat es een eewich onderscheet der minnen pleghen dit es die hoechste waghe der minnen die niemen vremder en mach bekinnen noch ghevoelen noch versinnen hierna volghet die andere waghe der minnen die alle dinc ghelijc ende effene weghet ende yeghewelcken dat sine gheeft die minne gods ghevet ons gracie ende duechde ende tijt ende yeghewelc van desen drien effene ghedeilt in tween nu merct die waerheit hierave die minne gods ghevet haer selven ende hare ghenade ende si eyscht ons weder ons selven doechde ende waerheit in rechter meninghen ende minnen ende alse wij huer aldus ontfaen ende antworden soe weecht die waghe effene ende ghelijc want die minne leegt in die waghescale huer selven ende huer gracie ende wij legghen in onse waghescale ons selven ende onse duechde met rechter meyninghen ende minnen ende alsoe steet die waghe effene ende ghelijc in beiden siden ende alsoe als doghede ende onse minne wast in onse waghe die wij gode offeren alsoe meret die gracie gods ende zine minne in sine waghe die hi ons weder ghevet ende alsoe weghen wij effene ende ghelijc ende bliven altoes een met hem in minnen ende ghelijc in gracien ende in doechden die minnen gods hevet oec den tijt effene ende ghelijc ghedeilt in tween want die zonne gheet op in midden den winter ende si hoghet altoes tot in midden den somer daen es die tijt half ende alsoe linghen die daghen ende corten die nachte ende si gheet weder tot in midden den winter in dat selve teeken daer si op begonste te gane ende dan is jaer ende tijt volmaect alsoe ghelijckerwijs die zondare leeft altoes in midden den winter quaetwillich cout ende droghe ende sonder vrucht van duechden maer als hi hem bekint ende bedrueft ende oetmoedicht ende gheloeft ende hoept ende suect ghenade soe gheet die sonne der gracien op in sijn herte ende dat es den eersten dach inden tijde der gracien eest alsoe dat hi metter sonnen der gracien opgheet ende huer volghet met duechden ende met heilighen oefeninghen hi comt in midden den somer dat es daer hi cleeft aen gode in minnen sonder vreese ende sijns selfs los ende ledich is ende alre creaturen ende dat is die hoochste doghet in opganghe der gracien gods ende dan gheet hi metter sonnen der gracien in oetmoedigher ghelatentheit sijns selfs in allen doghene ende in al dat god wilt met hem selven ende met alle creatueren des es hi ledich ende wel ghetroost ende alsoe vint hi in hem den gront der oetmoedicheit ende der saechtmoedicheit die niet verlaten en mach werden met gheen doghene dat inder tijt ghevallen mach daer es winter ende somer ghelijc ende hi hevet vrede ende ruste van herten ende van conziencien in allen dinghen ende die heilighe gheest die woent ende rust in hem inden gront sijnder oetmoedigher ghelatentheit ende wij rusten ende woenen in hem overmids minlijc aencleven in vryer weerdicheit ende aldus steet die waghe effene ende ghelijc tuschen ons ende gode in minnen hierna volghet die derde wage in minnen die alle dinc ordineert ende deilt in drien tijt ende leven ende substancie daer wij af leven inder tijt ghi sult merken met onderschede dat ons god inder tijt heeft ghedient met hem selven ende ghemint gheeert in drien manieren inden beghinne der tijden heeft hi den mensche ghemaect te sinen beelde ende te sinen ghelijcke die dienst was groot die eere was noch meerdere sine minne es sonder mate alremeest in midden der tijt es hi nedercomen in onser natueren in sinen properen persone ende hi heeft ons ghedient ghelevet ende gheleert ende ghemint al tot der doot des crucen ende hi es om ons van minnen ghestorven ende hi hevet onse doot der sonden ghedoot met syne doot ende hi es opverstaen in sine glorie ende opghevaren te sinen vadere ende hi hevet sinen gheest ghesent die in ons leeft ende woent ende daerin sijn wij hermaect ende vernuwet inder tijt van gracien ende hi hevet ons ghegheven ende ghelaten sijn vleeschs ende sijn bloet in spijsen ende in drancke ende eest dat wij hem dienen eeren ende minnen soe mogen wij sijns ghesmaken ende hi hevet ons gheloeft in rechter trouwen dat hi wedercomen sal ten lesten daghe dat is in dat inde der werelt met sinen inghelen met groter moghentheit dan sal hi ons opverwecken glorioes in ziele ende in lichame ende hi sal ons met hem voeren te sinen vader ende daer sullen wij met hem beiden in eenicheit des heilichs gheest verbliden ende regneeren eewelijc sonder inde siet dit es die waghe der minnen die wij van gode ontfaen hebben ende die wij hem weder schuldich sijn na onse vermoghen hy hevet ons ghegheven dat wij sijn ende dat wij hebben ende dat wij vermoghen ende hi hevet ons ghegheven dat hi es ende dat hi heeft ende al dat hi vermach ende hi hevet ons ghedient ende gheeert ende hy mint ons eewelijc siet dit es die waghe sire minnen die hi ons ghegheven heeft ende eyscht ons ghelijc effen waghe sal onse leven hem behaghen ende hieromme hevet hi ons den tijt vanden jare in drien ghedeilt die ons brinct daer wij senlijc af leven ende hy ghevet sine gracie in drie wijsen daer hi ons mede mechtich maect ende wijst ende leert hoe wij hem selen in duechden leven ende onse doechtsam leven heeft oec drie wisen die ons volmaken in minnen ende in duechden ende bringhen in een eewich salich leven nu merct exempel ende figuere hierave in midden den winter als die sonne beghint te hoghen soe es die tijt cout ende droghe ende sonder vrucht alsoe ghelijckerwijs es die sondare cout ende droghe ende sonder vrucht van duechden sterft hi sonder gracie inden couden winter der sonden soe es hi eewelijc verdoemt den sonden dienen es tijt verliesen laten dleven ende doet verkiesen ende hieromme moghen wij gherne strijden ende verwinnen metter hulpen gods den couden winter der sonden soe moghen wij inden heeten somer der gracien gods vrucht werken eewichs levens ende dit leert ons die loep der sonnen ende die onderscheedighe tijdinghe vanden jare want als wij verliesen de gracie gods die wij ontfinghen inden doepen overmids onse sonden dan sijn wij valsch ende gode onghetrouwe nochtan en beghevet hi ons niet eest dat wij ghenade sueken ende begheren want in midden den couden winter onser sonden soe beghint die tijt der gracien ghelijckerwijs dat die sonne des hemels in midden den couden winter beghint te hoghene ende si strijt vier maende tot den apprille eer si dat wintercoude te male verwinnen mach alsoe moeten wij striden met hulpen der gracien gods jeghen de sonden ende ocsuynen der sonden jeghen quade ghewoente ende alle ongheordende liefde jeghen vleeschs ende bloet den duvel ende sine becoringhen want al dat uut gode gheboren is verwint die werelt spreect sint jan niet alleene die werelt maer al dat daerbinnen is lief ende leet ende al dat hinderen ende letten ofte verbeelden mochte den innighen begherlijcken vryen opganc te gode want die verhevene begherte te gode ende te allen duechden die ghelijct wel der sonnen opganghe inden apprille die groeyen ende bloeyen doet ende verblijt alle die werelt in bereydene alle creatueren yeghewelken in sijn natuere vrucht te bringhene inden heeten somer die daerna volcht alsoe ghelijckerwijs als die vrie verhevene begherte die los ende ledich is alre creatueren besloten jeghen die werelt ende gode gheopent ende sinen gaven alse die zonne der gracien in die opene verhevene herte comt die gode beghert ende alle duechde dan verbliden alle crachte der zielen in dat nuwe bevoelen der gracien gods want god vertoent hem der verhavenre sielen alsoe als hi es in sijnder natueren dat es bloot ende onghebeelt formeloes ende wiseloes sonder mate ende sonder gront alsoe es hi voerworp der verhavenre begherten ende der ledegher sielen ende al es hi boven alle namen ende sonder name in sijnder natueren die minnende herte ghevet hem menighen name in sinen werken want hi es hare al dat si begheert ende noch vele meer dan si begheren mach want hi es yeghewelken al dat hi behoevet ende al dies hem ghelusten mach hi es overvloet van allen goede allen dengheenen die sijns begheren die inneghe herte die verheven is te gode die es ghierich ende milde si wilt altoes gheven ende nemen inden ghevene gherijnt si gode inden ontfane wert si van gode gherenen ende dese ij moeten altoes wassen ende toenemen want si sijn een innich doechsam leven onderlinghe gherinen ende gherenen te werdene dat es jubilus jubilus levet inde herten dat die gaven gods ontfeet vrye milde begherte die gode al wedergheeft dat es verweent weldich leven diet in hem ghevoelt ende wel versteet underlinghe gheven ende nemen tusschen ons ende gode die wassen te gadere op in een ewich leven maer die gode dienen in bloeter natueren om hueren orbore die en moghen van gode niet weten noch ghesmaken want si zijn ghierich ende vrec want si willen altoes van gode hebben dat si begheren van wedergheven en weten si niet die zonne des hemels ghevet hitte ende licht die eerde ghevet leven ende vrucht in desen tween besteet alle natuerlijc leven god ghevet ons sine ghenade ende wij gheven hem weder aldat wij vermoghen in eeren in duechden ende in allen goeden werken ende daerin besteet al onse gheestelijcke leven maer dit en is onse hoochste leven niet want ghi moeghet merken alsoe langhe als die sonne inden hemel hoocht in dat teeken dat die creeft heet soe wassen ende toenemen alle vruchten der eerden nochtan en sijn sy niet rijp noch volbracht in onsen orbore maer als die zonne beghint te dalene in een ander teeken dat heet de leu dan schijnt de sonne noch heetere ende alle vruchten werden rijp ende volbracht ende volmaect in noede ende in orbore alre creatueren also ghelijckerwijs als die mensche los ende ledich es alre creatueren ende hem met vryer begherten verheft te gode in dat hoochste dat hi vermach daer licht ende schijnt die sonne der gracien in die vrye verhavene begherte ende alle die crachte der zielen die werden gherenen om ghenoech te doene der gracien gods die si ghevoelt ende hierave comt ongheduer ende onghepaytheit der begherten ende al dat sy gheeft ofte ontfeet van gode dat es huer te cleyne want si ghevoelt tusschen huer ende gode middel ende anderheit dat es die gracie gods die si niet verwinnen en can want si mint haer zelven ende gode ende hieromme levet sy in woede ende in ongheduere want haer ghebrect dat si begheert in ghevene ende in nemene ende si spreect met den apostel in ongheduere ende in grote verlanghene ic beghere ontbonden te sine ende met christo te sine want si es comen inden creeft in dat hoochste dat si metter zonnen der gracien gods comen mach ende want si tusschen haer ende gode anderheit vint ende eenheyt mint ende begheert soe es haer recht ende si es hogher eeren weerd ende der gracien gods daer si inne leeft maer dat hoochste van minnender gracien gods en ghevoelt si niet want in haer levet noch huers eyghens willen yet ende hieromme want si overmids gracie nie hogher comen en mach soe daelt si neder ende spreect dat christus sprac heere niet mijn wille maer dijn wille ghescie ende dat es dat hoochste haers levens ende dan comt si weder in huer selven ende pleecht huerre oefeninghen metter gracien gods alsoe als si te voeren plach maer laet si oefeninghe vercoelen si sal die gracie gods verliesen ende al dat si met gracien ende met duechden vercreghen hadde ende hieromme sullen wij ghevoelen dat alre hoochste dat minne vermach soe moeten wij ons verheffen overmids gracie ende begherte met al onsen crachten in dat alder hoochste dat wij gheleisten moghen dat is inden creeft daer alle onse crachte ghebreken in woede ende in ongheduere van minnen daer moeten wij ons selfs te male vertyen sal die hoochste gheest van minnen in ons ghedyen ende zullen wij spreeken met christo tot onsen hemelschen vader heere in dinen handen bevelic mijnen gheest ende dan laten wij ons in die gods ghewout die alles mechtich is ende alsoe comen wij inden leeu die coninc ende prince es van allen wilden dieren hi heeft die tanden soe scarp hi eet die beenen metten vleesche ende alsoe ghelijct hi wel der minnen gods die al verslint verteert ende verberent dat daer in comt ende als wij verhaven sijn in onsen pueren gheest boven al dat god ghescapen heeft so gheeft die heilighe gheest in onsen gheest sijn eewighe schijn die es licht ende vier ende onse gheest es ghelijc levender wallender olyen die leeft ende walt in dat vier der minnen gods alsoe langhe als die olye hevet scuum ende craect ende walt soe es daer noch onghelijc maer als dat vier al ongelijc verteert ende verbernt hevet soe es die olie puer ende heetere dan heet ende si es stille ende onbeweghelijc ghelijc den viere ende dit moeghen wij ghevoelen in onsen gheeste die wij der olijen ghelijcken daer wij verhaven sijn boven ongheduer der begerten ende oefeninghe van duechden in puerheit ons gheests daer sijn wij ledich sonder werc ende daer ghevet die heilighe gheest sinen eeweghen schijn in onsen pueren gheeste daer werden wij ghewracht ende wij ghedoeghen want die heilighe gheest es een verterende vier die al verteert ende verslint in sijns selfheit daer eest heetst daer onse gheest berrent ende ghedoecht die minne gods ende meer dan heet daer hy verberrent ende ghedoecht die overforminghe gods maer daer hi verberrent es ende een gheest met gode daer es hi ledeghe weselijcke minne ende dat es die hoochste waghe van minne die ic mi verstae voertmeer soe heeft ons god gheeert ende ghedient met uutwendigen substancien die hi ons verleent heeft daer wij af leven ende die hevet hi ghedeilt in drien partyen dat sijn vruchte ende beesten opder eerden menich ondersceet van visschen inden watere ende menighe maniere van voghelen inder locht ende hiermede sullen wij hem dienen ende eeren in drie wisen wij sullen offeren te sinen outare tienden premicien ende dat edelste van onser substancien ende dit sullen wij gheven met reverencien ende met groter blijscap te sine ghestichte te sinen ornamenten ende te sinen preciosen vaten daermen hem in dient sinen priesteren ende heilighen menschen die onse sonden draghen ende tusschen ons ende gode middeleren sijn met heilighen leven ende met devoten ghebeden ende dese wise hevet gheduert van beghinne der werelt die ander partye van onser substancien daer sullen wij af leven met groter vreesen in maten in soberheiden van spijsen ende van drancke van cleederen ende van alle dien dinghen dies wij ane den lichame behoeven die derde paertije onser substancien die es der armere die selen wij hem deylen met blider milder herten ende met besceydenheiden want si zyn die leden gods ende christus sal spreken inden lesten daghe tot dengheenen die den armen ghedient hebben dat ghi den minsten ghedaen hebt in mijnen name dat hebdi mi ghedaen comt ghebenedide in dat rijc mijns vaders dat u bereet is van beghinne der werelt hierna volghet die vierde waghe der minnen dat is die waghe der gheboden gods die wij alle weghen moeten sullen wij behouden sijn die heeft god ghedeilt in iiij wijsen die maken te gader een duechtsam leven dat gode behaghet die natuere der hemele ghevet ons den tijt vanden jare daer wij inne leven ghedeilt in vier partyen dat es somer ende winter herfst ende lenten dese iiij paertyen vanden jare sijn gaende ende comende van beghinne der werelt tot inden lesten dach ende god ghevet ons sine gracie boven tijt ende boven natueren in iiij wisen daer wij hem mede leven ende dienen in onsen eewighen dach ende wij gheven hem weder onzen dienst in vier wijsen van duechden die nemmermeer vergaen en mach ende desen dienst en mach niemen doen dan oetmoedighe ghehoorsam menschen want die hoveerdeghe onghehoorsaeme sijn ghestoten uten hemele ende uten paradise ende uter heiligher kercken maer sal die hoverdeghe onghehoorsame te ghenaden comen ende gracie vercrighen daertoe behooren vier poenten dat eerste poent is natuerlijcke vreese voer die gherechticheyt gods dat ander poent is versmaden de sonden ende begheren de duechde ende dit sal hi toenen der waerheit die god is dat derde poent is hi sal ghenade soeken ende begheren met oetmoedigher herten voer die eewighe goetheit gods dat vierde poent is hi sal betrouwen sonder twifel sonder vreese sonder sorghe der grondeloser rijcker miltheit gods mach hi dit ghevoelen soe es die winter der sonden leden ende die tijt van gracien es ghegheven ende der eerster wisen van duechden mach hi pleghen dat is gode minnen boven alle dinc ende hem selven minnen om gode te levene ende te dienene ende sinen naesten als hem selven tot den dienste gods ghewarich ende ongheveynst in alre wijs dat is dat eerste ghebot ende dat meeste ende die eerste wise van ghehoorsamheiden die wij gode sculdich sijn ende die eerste waghe van minnen die ons salich maken mach want in desen ghebode es bevaen alle die wet gods alle die prophete ende hieromme es dit die eerste partye vanden jare in natueren in gracien ende in duechden want hier beghint die sonne te hoghene in midden den winter ende hier ontfaen wij die zonne der gracie gods die ons verlicht ende hulpt voert te gane in allen duechden die sonne die en mach niet stille staen si ghevet naden winter saen die ander partye vanden jare dat es die lenten openbare die alle die elementen vruchtbaer maect hi es die blijste tijt die ons ghenaect hi es heet verschs ende goedertieren die voghel singhen elc na sijn maniere die gracie gods es eedel ende fijn god wilt dat wij hare ghehoorsaem sijn sonderlinghe inden lententijt dies sy god ghebenedijt dat christus starf om onse sonden opdat wij reyne worden vonden hy hevet ons ghecocht met sinen heylighen bloede hi wilt ons hebben in sine hoede hierom zullen wij ons purgeren van alle onse sonden hem ter eeren ende voert in penitencien leven vasten waken aelmoesene gheven belyen claghen onse mesdaet ende leven voert na priesters raet altoes ghehoorsam sijn der heiligher kerken in duechden ende in goeden werken soe moghen wij dat heilighe sacrament ontfaen ende in heilighen leven voerwart gaen die derde partye vanden jare dat es die somere als die sonne opghegaen es alsoe hoghe als si vermach dat es in midden den zomer ende in midden vanden jare dan es die tijt claer heet ende droghe die vruchten wassen ende rijpen seere die somer es xij weken lanc de helft vanden tijde hoocht die sonne inden hemel die andere helft daelt si neder ter eerde waerd inden opganghe der sonnen werden die vruchte rijp ende volbracht in orienten inden nedergange worden si rijp in occidenten in desen lande daer wij in woenen nu merct die waerheit van deser figueren in die derde wise van gracien ende van gheestelijcken levene soe leert ons god dat wij sullen ghehoorsam sijn onser redenen ende onser conziencien ende hieromme als wij verheven sijn overmids gracie ende onse duechtsame leven indat hoochste dat alle onse crachte vermoghen in dancke in love in minnen in weerdicheiden daer ghebreken alle onse crachte in hoghene ende in voertgane daer es onse memorie verheven in onghebeelder bloetheit onse verstendeghe cracht in godlijcke waerheit onse minnende cracht met bloeter weselijcker minnen gheneycht in gode in onghebeelder bloetheit ghelijcken wij den troonen die al verwonnen hebben in der claerheit ghelijcken wij den cherubinnen die daer claer inschinen gods ontfaen hebben inde wezelijcke gheneychde minne ghelijcken wij den ceraphinnen die in bloeter minnen gheenicht sijn siet dit es die wijse der gracien gods ende heylichs levens in opgaender oefeninghen hierinne sijn alle vruchte der duechde rijpe ende volmaect in orienten dat es in opgaen der weerdicheit te gode de zomer der gracien ende onse verlichte redene ghebieden onsen gheeste dat wij ghelijc der sonnen opgaen met alle onsen crachten ende met alle dat wij gheleisten moghen totter eewigher weerdicheit gods alsoe dat wij alle uren ghebreken in verlanghene ende in begherne om te sine met minnen in gode ende die selve gracie ende onse redene eyschen ende ghebieden ons dat wij nedergaen gelijc der sonnen in ons selven ende dat wij ons laten inden vryen wille gods ghedoechsam sonder verkiesen dat hi come gae gheve ende neme ende doe aldat hi wille met ons in tijt ende in eewicheit want inden opganghe van minnen mach yet eyghens sijn van natueren maer inden nederganghe verloechenen wij ons selfs inden vryen wille gods daer es die vrucht in oefeninghen van minnen al volbracht ende die waghe van minnen tusschen ons ende gode steet effene ende ghelijc ende wij vinden vrede in gode ende in ons overmids vryen opganc ende nederganc in rechter karitaten hierna volghet die vierde paertye vanden jare dat es autumpnus die herfts middelt tusschen somer ende winter hi is wel ghenatuert te maten heet ende cout droghe ende nat hi es vol ende rijcke van allen vruchten liberael ghemeyn ende milde allen creatueren den menschen den vogelen ende den dieren ghelijckerwijs dat hi ontfaen heeft van gode ende vanden planeten vander zonnen ende vander manen alsoe deylt hijt voert ghemeyne den rijcken ende den armen ende yeghewelcken dies behoevet maer die rijcke vrecke trecken hem ane vanden ghemeynen goede meer dant behoort hoemen die substancie van eertschen dinghen deylen sal dat hebbic vore bewijst in vier partyen inde vierde waghe van minnen hout die ghebode ende syt ghehoorsam ende onderworpen allen creatueren om die eere gods spreect die apostel ghelijckerwijs dat ons god ghehoorsam is met hemselven ende met sinen creatueren in alre wijs dies wij behoeven alle onredelijcke creatueren die god ghemaect heeft die sijn gode ghehoorsam ende si dienen gode ende ons ende alle redelijcke creatueren inghele heylighen menschen die inder gracien gods leven die sijn gode ghehoorsam ende ons ende wij hem weder ende also si wij alle underlinghe een familie een dienst ende eene weerdicheit gods maer die sondaren die gode versmaden ende sinen dienst ende den sonden dienen dien ghestaedt god ende ghedoecht dat si goede menschen versmaden bedrucken ende dooden ende te groten loone bringhen alsoe dienen si gode ende den goeden menschen die si persequeren al en weten sijs niet want quaet meynen ende quaet doen dat es sduvels leven dooghen ende lijden ende om gode verdraghen dat es christus leven wildi christus discipel sijn soe moeti hem ghelijcken onnosel ende coene in sunden niemen wiken ghi moet uws selfs verloechenen ende vertyen sal christus gheest in u ghedyen ghy moet den zondare minnen ende haten sijn sonden soe hebdi christus regule ghi moet christum minnen ende hu selven haten ende hem in allen dinghen ghewerden laten ghi moet allen menschen minnen ende niemen haten haetty uwe viande ghy sijt verwaten want ghi leeft buten karitaten ghi en moghet niemen versmaden bedrucken oordelen noch verdoemen dat es daer hem gheveynsde menschen dicwile in versuemen versmaet u zelven oordeelt u selven doemt u selven maer ghi en sult u zelven niet verdoemen want god es u by hi wilt versuenen bekint belijt altijt dat ghi sijt mesdadich ende bidt gode met ghelove ende met hope dat hi u si ghenadich sidy arm versmaet ellendich soe moechdi u wel verbliden want alsoe levede christus in sinen tijden al sidi arm en bidt den ghierighen vrecken niet want als si gheven dats hem verdriet maer bidt den milden rijcken sonder vermiden want als si gheven si verbliden mint altoes ende begheert oetmoedighe nederheit soe leefdi in uwen gheeste sonder arbeyt en hebt gheenen wederwille soe swighet u torneghe cracht al stille laet u ghenueghen dat ghy dueecht oft doet soe sidi in u zelven sempel wijs ende vroet ghi en sult niet willen domineeren ander menschen berechten ende regeren want hoverde es in hem verburgen die begheren te draghen vremde sorghen maer die verheven wert sonder sinen wille ende sonder sijn begheren hi si ghehorsam ende swighe al stille mach hi oetmoedich ende neder bliven hi sal van sinen volke gracie ghecrighen ende hi sal met hem doen dat hi begheert want die oetmoedighe es met goeden lief ende weert maer hoverdye onbekint ende onbedwonghen die es materye van allen sonden die den minsten mach versmaden sonder conziencie ende sonder vermiden noch soude hijt den meesten eer doen conde hijt bedriven die in doghene murmurreren ende claghen die en moghen niet wassen noch toenemen in die oetmoedeghe waghe die ander menschen nauwe merken ende begripen die sijn wel ghelijc den ypocriten die sijn scalc van buten ende van binnen si en moghen hoveerde niet verwinnen die boven yemen eer begert die en is gheenre eeren wert die u beniden bedrucken ende beknaghen die muechdy gherne om gode verdraghen want si gheven u der gracien daghen huet u altoes van achterspraken die de liede tornich maken soe sidy wijs ende vroet ende ghi sult vinden in duechden spoet ghedoecht alle dinc en weret u niet wat men u doet wat uus ghesciet dit leert u oetmoedich smaken wildi berespen wisen ende leeren met saeften moede dat doet den huechfschen vroede comt in uus selfs behaghen dat sijn u ongheleefde plaghen hebdi daeraf hoverdeghe invalle stopt uwen mont ende swighet met allen en condi hoverde niet verdriven soe scaemt u selven ende leert leven ende swighen die met oetmoede striden jeghen hoverdien dat sijn baecseleere in theologyen maer sullen si den strijt verwinnen ende meester werden si moeten de hoverdie onder voete terden hoverdie es een quaet serpent dat sine discipulen in die helsche pyne sent die oetmoedicheit in sinen gheest vonden heeft dat es dieghene die saechte leeft want ghewarighe oetmoedicheit es boven alle oefeninghen van duechden ledicheit ende boven alle duechden onnosele ghedoechsamheit ende boven alle tribulacie inden gheeste vreedsamheit ende alle dinc doghen ende verdraghen in saechtmoedicheit die inden pueren gheeste vinden nederheit dat es leven boven arbeit gront ende wortele allere heilicheit wij sullen sueken ende begheren oetmoedighe nederheit dat es onbeweechde sempelheit die leeft in ons gheests puerheit si en werdt niet vonden dan met haers selfsheit si es alre heilighen eenvuldicheit ende alre goeder menschen ghestadicheit in allen doeghene ghedoechsamheit ende in allen duechden beghin ende iersticheit in alre eeren onverhavenheit ongheinde vreedsamheit alles heilichs levens levendicheit daer alle duechden inden ende beghinnen in onse overste onnoeselheit al moghen wij dit leven vinden vercrighen ende besitten in ons gheest puerheit wij en moghen niet verdriven onser zinne onghestadicheit wij moeten ghevoelen hongher ende dorst ende menighe ongheordineerde lust wij moeten drincken ende eeten ende ons gods dicwile vergheten wij moeten swighen ende spreken ende alsoe vallen wij in vele ghebreken siet dit es onse senlijcke leven daer wij daghelijcs in sneven al es onse gheest verstorven daer wij leven sonder sorghe grondeloes diepe in gode verburghen selen wij ghevoelen ende leven die hoochste wise van levene daermen inder tijt toecomen mach soe moet onse gheest ghesceden sijn van onser zielen ende onse gheest moet hem verheffen boven reden boven beelden boven oefeninghen van duechden met bloeten ghesichte in godlijcken lichte in opsien van binnen met onsen gheeste aen gode cleven in bloeter minnen in dien werkene ghevoelen wij tusschen ons ende gode onderscheet ende anderheit maer daer wij ontgheest sijn in gode in sine ongheinde hoocheit daer es onse raste ende woeninghe met gode eene weselijcke eenheit altoes blivende met gode onbeweecht ende sonder werc in eewigher ledicheit ende aldus sullen wij ewelijc rasten ende werken dat is leven sonder arbeit ende dit is de hoochste wise hoe wi ghevoelen moghen een godlijc leven verlicht met eewigher waerheit dit is die eerste wise ons gheests in vryen opganghe met bloeter minnen in die ongheinde hoocheit gods die andere wise ons gheests die hierna volghet dat es eene oetmoedeghe versmaetheit ons selves onder allen menschen ende onder alle oetmoedeghe wisen die redene niet ghecusten en kan dat wi oetmoedech ghenoech sijn ons selfs verloechent ende ghestorven sonder verkiesen in oetmoedegher ghelatentheit insiende ontsoncken ende eewelijc ontsinckende in die grondelose diepheit gods daer beneden en is niet daer sijn wij in onse ghelatene nederheit dat rijcke gods daer god inne leeft ende regneert ende wij met hem onder alle ghescapenheit van creatueren dit is die andere wise ons gheests in onse nederganghe ende in vertyene ons selfs in die grondelose diepheit gods in dese twee wijsen es die gheest verhaven nochtan es gheest ende ziele een leven maer die siele leeft in gracien in ordenen ende in menichfuldighen oefeninghen en duechden ende die gheest levet boven redene ende boven ufeninghen van duechden gode gheenicht ende in onghebeelde bloete minne die redelijcke ziele die vervult es metter gracien gods si ghelijct wel der levender fonteynen inden paradise die uutvloeyt met iiij rivieren van groten prise alsoe doet die redelijcke ziele in bloeter natueren si hevet onder haere die sterfelijcke natuere met vijf zinnen hooren sien rieken smaken tasten ghevoelen ende si es selve gheestelijc redelijc ende eewich ende si hevet in haer drie crachten ghedincken verstaen ende willen ende inder natueren te verkiesene wat si wilt goet oft quaet ende si hevet boven hare gode ende sine ghenade eest alsoe dat si verkiest quaetwillicheit ende zunde soe es si valschs ende ongherecht ende si en regeert gheen dinc na ordenen noch na recht want in die quaetwillighe ziele en mach wijsheit noch waerheit niet comen maer inden stervene moet si gherechticheit pleghen want die sundeghe lichame blivet den wormen die siele die den sunden ghedient hevet die es met vierighen ketenen ghebonden dat sijn hare gheewechde sonden die hebben die duvele in haer ghewout ende die gheest die gode niet ghemint en heeft hi es van gode verworpen ende versmaet ende gheworpen in die uterste duysternisse dien nemmermeer inde en werdt maer die redelijcke siele die god vervult metter fonteynen sijnder gracien die vloyt uut met iiij rivieren van gracien dat sijn vier wisen van duechden die eerste riviere der gracien gods die leert ons hoe wij ons oefenen sullen te gode in drie wisen die eerste wise es senlijc die ander gheestelijc de derde godlijc die eerste wise die senlijc es die es ghemeyne den quaden ende den goeden die leert ons dat wij ons sullen oefenen te gode in senlijcken dienste redelijc ende ordelijc na de ordene der heiligher kercken in woorden ende in werken te orienten waert ende dit behoort sunderlinghe der priesteren toe want inder messen in oracien in bedinghen soe staen si met bloeten aensichten ghekeert in dat oeste als dengheenen dien verlanghet ende ontbeidet die toecomst ons heeren jhesu christi die comen sal uut orienten oordelen ende hierom hebben wij levende ende doot onse aensichte ghekeert in orienten jeghen die toecomst ons heeren die ons verlossen sal ende voeren in dat eewighe leven nochtan suldi weten dat senlijcke oefeninghe des lichaems hoe groot ende hoe eersame dat si es si en maect ons noch heilich noch salich want die quade ende goede doense ghelijc maer meyninge ende minne ter eeren gods ghedaen dat maect die lijflijcke wise heilich ende salich ende alle mensen leeke ende gheleerde sijn schuldich sonderlinghe inder messen verhaven te sine te gode met herten ende met rechter meyninghen ende met minnen want men offert daer onsen hemelschen vader die passie ende die oetmoedeghe doot ende dat heilighe bloetstorten sijns soens in verlatenesse onser zonden ende dit es die sinlijcke wise van oefeninghen die wij christo schuldich sijn die ons verlost hevet met sijnder doot van der eewigher doot der sunden noch leert ons deselve riviere der gracien gods ander wise van duechden die wij alle schuldich sijn onsen hemelschen vader ende die eyscht onser redelijcker sielen eene hogher wise van duechden die gheoefent es van beghinne der werelt van allen denghenen die gode ye behagheden van inghelen ende van heilighen van den eersten mensche tot den lesten ende dese wise es eewich ende salich ende si leert ons dat onse redelijcke siele sal verheven sijn inden hemel tot onsen hemelschen vader boven alle oefeninghe der sinnen ende goeder werken van buten ende dit leert ons redene metter natueren metter scriftueren metter wet der heydene ende der jueden ende meter wedt der heiligher evangelien ende alle creatueren leeren ende wisen ons met hem selven dat wij sullen sueken ende vinden onsen sceppere boven ons inden hemele ende christus selve spreect met ons allen onse vader die best inden hemel gheheylicht werde dijn name ende hieromme sal die redelijcke ziele overmids die gracie gods verheven sijn boven alle dinc inden hemel voer die jeghenwordicheit gods ende si sal gheloven ende betrouwen hopen ende begheren minnen ende vreesen dancken ende loven eeren belyen ende ghebenedyen beden ende aenbeden den name gods daer vloeyen die rivieren van ghenaden die eysschen der zielen van binnen dat si alle haer crachte uutwerke in minnen alsoe mach si seghe ghewinnen die vader spreect der zielen toe ende si antwert si en weet selve hoe tusschen tale ende antweerde weert si vercracht ende valt neder in onmacht si moet swighen den vader nighen alsoe wort si ghewracht sijn inschinen ende sijn gherijnen verclaert der minnen dach daer hi spreect ende si ghebrect wert betaelt der minnen pacht die ure lijdt henen ende si comt neder ende oefent duechde alsoe si te voren plach hierna volghet de derde wise vander eersten rivieren der gracien gods die ons tot gode leydt ende met hem vereenicht deze wise mach bat heeten onwise dan wise si beghint daer de redelijcke ziele alle haer crachten ende al huer vermoghen uutghewracht hevet in minnen daer beghint wiseloese minne boven gheordende minne onghebeelt bloot verstaen boven duechde doechtsamheit boven oefeninghe van duechde ledicheit boven wise onwise boven innighe redelijcke oefeninghe scouwende leven want inder openbaringhe gods daer hem god inne vertoent daer es die redene der sielen als die oghe der vledermuus die verblint in claerheit der sonnen daer beghint die minnende gheest die levendicheit der zielen die sonder onderlaet aen gode cleeft met minnen hy ghelijct den edelen aer die sonder wijken scout ende staert in claerheit der sonnen ende alsoe doet die sempele eenvuldighe oge des minnenden gheests die ontfeet dat inschinen der claerheit gods boven redene ende sonder middele daer spreect die hemelsche vader den minnende gheeste toe ontpluke die eenvuldeghe oghe ende siet my ane wie ic ben wesen leven wijsheyt waerheyt eewighe salicheit minne sonder begin ic make dy vri blive met my verliede sy in mi soe vinstu dy in my ende my in dy ende alle minnende gheeste verheven met dy ende gheenicht in my wes vri in dy ende vriheit in my wes salich in dy ende salicheit in my ic gheve dy eenvuldich claer bekinnen van my in dy ende een grondeloes onvervolcht onweten mijns selfs dat ghevic dy verniete ende versterve dijns selfs in dy ende wees sonder onderscheet eenvuldighe salicheit met mi hier indt die derde wise der eerster rivieren der gracien gods die ons met gode vereenicht eenvuldigher wijs die ander riviere der gracien gods die vloeyt van orienten in occidenten dat es uten heilighen gheeste doer die redelijcke ziele tot in onse senlijcke leven dese riviere hevet iiij wisen van leven die eerste wise purgeert ons van zonden ende chiert ons met gracien ende eenicht ons met gode in minnen al dat god ghemaect hevet inder natueren dat es goet ende dat siet hi ane ende behaecht hem al wale hy hevet ghemaect hemel ende aerde ende alle onredelijcke creatueren dienen hem in ons yeghewelcke na sine oordene alsoe als die wijsheit gods gheordent ende ghesedt hevet hi hevet ghemaect ij redelijcke natueren dat sijn inghele ende menschen die inghelen inden hemel de menschen opder eerden opdat si hem souden dienen dancken ende loven die inghelen inden hemel die maecten onderlinghe partye ende al waest dat si gode alle wel behaechden inder natueren die met bloten ghesichte ende met vryen wille te gode keerden in minnen haer werke sijn gheewicht ende sijn salich ende ghestadicht in die glorie gods maer die hem selven behaechden in die chierheit die hem god ghegheven hadde si versmaedden gode ende wouden regneren ende gode ghelijc sijn in hoocheiden ende in eeren siet daer begonste die eerste strijt die ye gheoefent wort tusschen quade ende goede want die goede inghele wouden die quade trecken wisen ende leeren dat si souden gode minnen dienen dancken ende loven ende de quade partye woude die goede van gode trecken dat si souden met hem gode versmaden ende sinen dienst ghelijckerwijs dat si daden die strijt en mochte niet langhe dueren want die prinche der ingelen michael met sijnre partyen ende meter cracht gods die streden den roeden fellen draec lucifere met sijnre partyen uten hemel in die doncker locht ende opder eerden ende inden gront der hellen ende jherusalem de stadt gods ende der ingele ende alle der heilighen blijft in vreden ende in glorien eewelijc al sonder inde maer haet toren ende nijdt es den verduemden bleven jeghen gode ende jeghen alle diegheene die gode dienen ende minnen ende aldus sijn die persoene der inghele ghesceeden ende ghedeilt met gode ende jeghen gode quade ende goede salich ende onsalich ende alsoe saelt eewelijc bliven voertmeer inden beghinne der werelt maecte god natuere der menschen in ij personen man ende wijf adame ende yeven redelijcke zielen in sterfelijcke lichamen onnosel eedel ende vry te sinen beelde ende te sinen ghelijcke ende hi gaf hem macht ende wijsheit ende si behaechden hem herde wale ende hi settese int paradijs ende gheboet hem ghehoorsamheit ende sprac hem toe in wat uren dat si onghehoorsam waren ende sijn ghebot braken dan souden si sterven dat is te verstane in sunden doen quam een quaet inghel die uten hemel ghestoten was in die forme van eenen serpente ende wedersprac dat wordt gods ende met loghenen ende met valschen gheloften worden si bedroghen alsoe dat si aten vander vrucht die hem verboden was ende om die onghehoorsamheit worden si ghestoten uten paradise ende van gode versmaet ende alle die vrucht die van hen gheboren soude werden na loepe der natueren nochtan behielden si vriheit der natueren die hem god ghegheven hadde want huer sonden en worden niet gheewecht maer si daden penitentie ende sochten ghenade ende si sijn salich ende behouden ende al was hem die porte vanden paradise ghesloten ende die porte der hemelen ende dat gloriose aenschijn gods verborghen ende allen denghenen die van hem souden gheboren werden inder natueren nochtan behilden si eedelheit ende vryheit haers willen ende si bekinden sterven ende leven goet ende quaet ende si minden dat goede ende haetten dat quade ende alsoe keerden si te gode ende vonden ghenade ende alle die van hem quamen die in gode gheloefden ende hem eerden ende minden die behaechden alle gode ende ontfinghen gracie ende ghenade ende dat tuycht ons wel abel huerer beider sone hi was goet ende gherecht ende hi eerde ende minde gode ende sijn leven ende sine offerande was gode bequame maer chaym sijn brueder was ghierich ende vrec tornich ende nidich ende hi ende sine offerande was ontweerdt ende versmaet voer gode ende hierom doede hi sinen brueder den onnoselen ende den gherechten ende den eersten martelaere die ye ghedoet wordt om die eere gods om duecht ende om gherichticheit goede ende quade hebben dat rijcke gods ghedeylt al dat god ghescapen heeft dat es sijn rijcke die quade versmaden gode ende sinen dienst ende si verkiesen al dat verganckelijc es rijcdom ende eere der werelt ghenuechte des lichamen ende lanc leven mocht hem werden ende hiermede vallen si onder dat gherechte oordeel gods ende werden verdoemt die goede versmaden sunde ende die werelt ende al datse van goede trecken mach ende si verkiesen gode sine eere sine minne ende sinen dienst ende si zyn verhaven inder ghenadicheit gods alle die in gode gheloefden van beghinne der werelt ende hem eerden minden ende dienden ende daerin bleven totter doot die sijn behouden die in sunden vielen ende wederkeerden in penitentien ende sochten ghenade ende daerin bleven ende storven die sijn oec alle behouden overmids haren rouwe ende die ghenade gods maer die onghelovich waren ende den duvel dienden ende den sunden ende alsoe leefden ende storven die sijn alle eewelijc verduemt ende versmaedt vander gherechticheit gods ende dit es gherechte loy oordene regule ende wet der wijsheit gods die alle dinc wel gheordent hevet ende in alle ghescapene wesene leeft ende alle natuere met ondersceede regeert ende yeghewelc creatuere in die eere gods ende in alre menschen dienste ende orbore wel gheordent heeft ende alle die persone die gheboren worden in menschelijcker natueren dien gheeft god ghelijc eedelheit ende vriheit dat si met vryen wille moghen afkeeren oft toekeeren want bedwonghen dienst behoort den knechten toe ende hi en mach gode niet behaghen noch dat rijcke gods besitten ghelijc den sonen ende al sijn alle menschen edel ende vry die gheboren werden in menschelijcker natueren nochtan hebben vele menschen ontfaen van beghinne der werelt van gode grote digniteyt herscap ende eere ende weerdicheit boven anderen menschen die te haren tijde waren alsoe ghelijckerwijs al sijn alle die inghele eedele puere gheeste van natueren nochtan es daer groot ondersceet van princhen ende van ordenen primate ende moghende machtichghe heerscape selcke ghebieden ende sulc sijn hem ghehorsam selcke bernen in minnen ende staren ende scouwen gode in claer bekinnen sulcke dienen ons hier beneden ende sulke heeft god beseten in eewighen vreede sulcke behueden ende bescermen stade ende sulcke provinchien ende lantscape van vianden ende van quade daer es concordie onderlinghe ende yeghelijc salich zonderlinghe al es die glorie die god is ghemeyne yeghewelc scept met sijnre maten daer is bliscap sonder mate groot eewich leven sonder doot god es hem allen een overvloyende onghemeten loen ende yeghewelc es gheloent in hem selven met maten na sijn eyghen doen daer is kinnen smaken ende ghevoelen eewighe minne sonder vercuelen want dat si gode minnen dat es boven verstaen ende boven zinne daer es kinnen minnen besitten ende ghebruken alle sondaren bliven buten daer es versmelten ende ontvlieten in dat grondelose diepe al machmen hebben men caent ghesegghen het is boven tale die boven crighen stille zwighen die wetent wale een te sine met gode in minnen dat is stille staen ende boven alle oefeninghe van duechden leven ende sterven in gode ende opverstaen dat es die hoochste gave gods na mijnen waen daer es sunde verdreven ende inwindighe waerheit van gode vercreghen ende eewigher minnen leven sonder sneven dat moet god ons allen gheven die ander natuere die god ghescapen heeft dat es die natuere der menschen die sijn alle een gheslechte van vader ende moeder dat es adam ende eva ende alle die personen die van hem gheboren sijn die sijn alle ghelijc edel ende vrij inder natueren maer die wijsheit gods heeft uutghenomen ende ghesedt selcke personen boven die ghemeynheit der menschen hier inder tijt maer niet inder eewicheit opdat sijns niet en verdienen in karitaten ende in levene naden liefsten wille gods selcke menschen sijn boven andere nader gheburten als coninghen hertoghen ende graven princhen der werelt mechtich ende moghende in menigher wijs eest dat si wel leven ende wel regneren gods volc dat onder hen es soe sullen si meer loens hebben ende saligher sijn dan ghemeyn menschen eest alsoe dat si in sunden leven ende qualic regeren ende den duvel dienen si sullen meer hellen hebben ende helscher pynen dan andere ghemeyne menschen selke sijn vercoren van gode van beghinne der werelt ende nu inder tijt die sijn alle heylich ende goet selcke worden ghecoren vanden menschen dat god ghestaet ende ghedoecht alse keyser ende pause biscoppen abten monicken princhen ende prelaten selcke dienen gode ende den duechden ende regeren hare volc in dogheden ende in gherechticheyden die behaghen gode ende verdienen gracie ende eewich leven maer die onghehoorsam sijn gode ende ongherecht ende den duvel der werelt ende hueren vleesche dienen in wat state dat sij sijn die behoren alle ter hellen maer die vercoren ende gheroepen werden als aaron in gheestelijcken state die sijn ghewarich ende behaghen gode maer die hem selven kiesen ende verheffen prelate te sine boven andere menschen die sijn van gode verworpen jhesus christus die gods sone es de overste prelaet der heiligher kerken ende vele goeder menschen hebben hem gheoffert in die weerdicheit sire doot voer huer sonden principate ende digniteyte rijcdom heerscap ende erve dat hi verdient hevet met sijnder ghebenedider doot ende dat wilt hi datmen denghenen gheve die sinen gheest hebben die onnosel sijn wijs ende gheleert ende heblijc sijn volc te regeerene te leerne met worden met werken met heilighen levene hoe si comen moghen in dat eewighe leven alle dieghene die dat erve christi coopen oft vercoopen die sijn symoens magus kindere want si coepen ende vercoepen dat gods es datmen te vergheefs gheven soude denghenen die heblijc waren gode te dienen niet den hoverdeghen noch den nidighen den ghierighen noch den vrecken noch den gulsighen noch den oncuyschen noch dengheenen die in openbaren doetsonden leven want si en sijn niet weerdich dat erve christi te besittene ende te verterne ende si en gaen niet in doer de dore des levens ons heeren jhesu christi want si scoeren die wandt der wet der evangelien ende die wet des levens ons heeren jhesu christi maer si gaen besiden inde coye met crachte oft met ghewoude met ghewapender beeden met giften oft met heilighen schine ende met gheveynstheiden ende die en sijn noch scapen noch heerderen maer gripende wolve dieve ende mordenaeren want si dooden si roven ende bederven diegheene die onder hem sijn ende sijn oersake ende begin van menigher sunden dies si selve niet en weten alle gheordende macht is van boven vanden vader der lichte hi hevet onsen prelaet jhesum christum eewelijc vercoren ende macht ghegheven boven al dat hi ghescapen heeft in hemel ende in eerde ende hi hevet hem bevolen al sijn volc dat ghesceeden ende ghesprait was in sonden van den eersten mensche tot den lesten dach dat hi dat al vergaderen soude ende met hem bringhen in die glorie sijns vader ende daertoe gaf hi hem volheit alder gracien ordene ende wet hoe hi leven ende sterven soude om die salicheit sijns volcs ende alle der werelt ende dit heeft hi al volbracht naden liefsten wille sijns vaders ende hieromme es sijn name ghehoocht boven alle namen want hi es ghemeyn ghestorven voer alle menschen niemen uutghesceeden alsoe verre alst in hem is ende hi hevet allen sinen discipulen met sijnder doot ghecocht eewich leven die hem ghelijcken ende navolghen in duechden onse heere jhesus christus hevet met sijnder heiligher doot ghesticht ende ghecocht ende vergadert die heilighe kercke ende hi gheeft gracie ende glorie dengheenen die in kerstenen ghelove hem dienen ende overmids werdicheit sijnre doot hevet hi ghedoecht ende ghestaet dat vele goeder menschen hebben ghegeven in sijnre eeren ende voer huer sunden groot rijcdom heerscap ende erve ende grote digniteite den ghenen dien god vercoren heeft hem te dienen inden beghinne der heiligher kercken vercoes christus uut alder werelt xij apostelen ende vele ander discipulen ende gaf hem sinen gheest ende sijne macht boven sijn volc ende boven alle der werelt ende sijn gheest ende sijn macht blivet sinen discipulen in die heilighe kercke tot den oordeele gods nochtans en waren sine discipulen die hi vercoes alle niet heilich noch goet want judas die apostele was dief ende mordenare ende den duvel ghelijc want al was hi vercoren hi en vercoes niet weder maer overmids sine ghiericheit versmaedde hi sinen meester jhesum christum ende leverden den fellen jueden inden doot al was hi den apostelen ghelijc inden scine van buten hi was sathanas jonghere valschs ende onghetrouwe van binnen alsoe es nu die heilighe kercke ghedeilt in twee partien dat sijn quade ende goede maer het scijnt dat sathanas meer discipulen heeft dan christus die regule die christus ende sine discipulen hebben ghesticht van beghinne die destrueert sathanas ende sine jonghere cristus ende sine discipulen waren arm van eerdscen goede ende rijcke van hemelschen doechden de prelate ende de priesteren die nu die heilighe kercke regeren die sijn rijc van goede ende arm van duechden nochtan vintmen noch vele goeder prelaten ende heiligher priesteren maer ghi muecht merken dat onder die xij apostelen en was maer een gheveynst quaet die goet scheen van buten ende quaet was van binnen nu onder hondert prelate ende priesteren die de heilighe kercke regeren ende leven vander patrimonien die christus ghecocht heeft met sinen bloede soe en soudemen cume eenen vinden die christum navolchde van buten ende van binnen als die apostelen deden cristus ende sine discipulen die stichten ende fundeerden inden beghinne der heiligher kercken heylich leven ende ghewarighe regule want si waren vol gracien ende versmaedden dat verganclijc es ende si sochten ende vonden dat eewich is maer die meeste partie die nu regeren die heilighe kercke in kerstenen ghelove dat sijn judas discipulen die sijn ydel van gracien ende van duechden want si sueken dat verganclijc is ende versmaden dat ewich is ende dat bewisen si alle der werelt met hueren werken want men vint nemmermeer phariseeuse maer pubplicane dat sijn openbaer sundaren cristus hevet ons sonder onse verdiente hem selven ghegheven ende ghelaten inden heilighen sacramente sine passie ende sine doot sine gracie ende sine gaven sine sacramente ende al dat hi vermach god ende mensce ende hy gheboet sinen discipulen dat si souden dispenceeren ende dienen yeghewelcken mensche sonder wederloen in rechter karitaten alle die sacramenten ende alle dat gheestelijc goet dat si van gode ontfaen hadden ende alsoe deden die apostelen ende die heilighe priesteren inden beghinne ende alsoe doen si noch die christum navolghen ende sinen discipulen die leven na die regule die christus leerde ende die bescreven is inder wet der evangelien ende der heiligher kerstenheit maer judas discipulen die nu regneeren ende regeren die heilighe kercke die sijn ghierich nijdich ende vrec ende si hebben al gheestelijc goet te coope waert moghelijc ende hadden sijs macht si souden den sondaren vercopen om ghelt christum sine gracie ende eewich leven want si ghelijcken hueren meester die christus leven vercochte den sondeghen joden om ghelt ende hem selven verhinc in die eewighe helsce pine ende alsoe eest noch met allen denghenen die op tijtelijc ghewijn christum laten sijn leven ende sine gracie versmaden ende dooden in hem die werden alle van gode versmaet verworpen ende verhanghen in die eewighe doot der hellen ende al vercoopen si den sunderen die heilighe absollucie ende ban ende al dat verganclijc is si en moghen niet vercopen dat eewich is die gracie gods ende die menichfuldighe gaven die verburghen sijn inden heilighen sacramente diemen vercopen noch coopen en mach die ghevet christus den sinen dies weerdich syn men vent noch in die heilighe kercke ghewarighe herden die christus vercoren hevet ende ghesendt boven sijn volc dat sijn goede ende quade ende gheeft hem sijnen gheest sine macht ende sine wijsheit dat sijn de slotele des hemels die hi sinte peeteren gaf ende den anderen apostelen ende haren navolgheren die regeren die heilighe kercke tot opden lesten dach si openen den hemel den onnoselen met christus hant in sinen name ende si ontsluten den hemel den sundaren die met ghelove ende met ghewarighen rouwe ongheveynst huer sunden belyen ende ghenade sueken aen die ontfermherticheit gods die en moghen niet bedroghen werden cristus es die overste priester die mechtich is in hemel ende in eerde die sluten ende ontsluten mach ende sonder hem en vermach die priester niet ende hieromme al sijn die priesteren selve in doetsonden ende ter hellen ghebonden si en moghen die sacramente niet besmetten noch ontreynen maer si moghen benden ende ontbenden metter macht gods in christus persoen al sijn sijs onweerdich ende christus ghevet sine macht in oefeninghe der sacramenten den quaden priesteren ghelijc den goeden die van boven gheordent ende ghesedt sijn over dat volc ons heeren dat hem bevolen es want die heilighe kerke en mach niet dolen noch die onnosele en moghen niet bedrogen werden overmids quaetheit der priesteren ende hieromme wildi uwe ziele behouden in dat eewighe leven soe suldi merken onderschet tuschen die herderen die christus vercoren heeft ende ghesedt boven sijn volc ende die mersenarise die hem selven meynen ende rijcdom ende heerscapye sueken ende begheeren in die heilighe kercke boven dat volc ons heeren nu merct dan welc ghewarighe herden sijn die christum navolghen ende sijn volc regeeren na sinen liefsten wille dat sijn dieghene die de werelt laten ende versmaden ende al dat van gode trecken mach ende nader waerheit gode meynen ende minnen boven al ende hem zelven ende alle menschen minnen om gode den sunden te stervene ende der waerheit ende gode te levene ende also comen in dat gloriose rijc der hemelen si sijn sober ende reyne saecht ende oetmoedich van herten ghenadich vreedsam ende milde ghedoechsam ghehoorsam ende ghelatens willen sempel wijs ende vroet in duechden ghestadich rijp van seden constich ende gheradich blide van gheeste verhavener herten van duechden rijc inden monde waerheit inden woorden besceedenheit ende inder stemmen uutvloeyende sueticheit dat herte open die binnenste ontsloten tot alre nooet ontfarmhertich ghenuechsam in spijsen ende in drancke onbecommert met groven abite nauwe noetdorft nemen dat overblijft den armen gheven dat es goeder priesters vite al dat god gheeft ende al dat men boven noetdorft heeft dat es na rechte der armere die ghierighe papen die altoes om hebben gapen die moeten ydel bliven wouden sy haers selfs ontfermen ende meldelijc gheven den armen souden vrede vercrighen gheeft al om gode ende hout sine ghebode soe leefdi in sekerheit sidi ghewarich soe sidi salich ghebenedijt in ewicheit al dat uten gheeste ghods gheboren is dat verwint vleeschs ende bloet ende dat leeft gode ende dat sijn soonen gods ende discipulen ons heeren jhesu christi ghewarighe priesteren ende prelate die hem ghelijcken ende navolghen ende sijn volc regeren na sinen liefsten wille maer al dat uten vleesche alleene gheboren is dat is vleeschs dat leeft den vleessche ende der werelt ende dat is gode contrarie ende christo onghelijc ende sinen discipulen ende den goeden herden ende priesteren daer ic voren af ghesproken hebbe want si sijn huerlinghe ende regeren ende dienen inder heiligher kercken om tijtlijc ghewin ende christus spreect dat si sijn dieve ende mordenaren die roven ende dooden ende verliesen dat volc ons heeren met verkeerden levene met quaden exemplen met allen manieren van sunden ghelijc der werelt cristus heevet der heiligher kercken ghegheven ende ghelaten sijn erve ende sine rente dat is uutwendich goet ende die heilighe sacramente al vol gracien ende ghenaden dit hevet hi ghecreghen ende ghewonnen met sijnre heiligher doot dat uutwendighe goet es den lichame noetdorstich sal hi leven die sacramente vol ghenaden sijn onser zielen noetdorstich selen wij gheestelijc in duechden leven dit goet hevet christus ghegheven ende ghelaten inden handen der prelate ende der priesteren ende hi wilt datmen dispenseere ende deile sinen discipulen die hem dienen dies weerdich syn sonder copen oft vercoopen want sijn goet es vry ende hi ghevet vrielijc van minnen niemen en ees weerdich dan dieghene die hem vryelijc dienen van minnen om sine eewighe eere elc goet wercman die dient ende mint hi es sijnder noetdorst wael weert maer die in openbaren dootsonden leven den duvel der weerelt ende hueren vleesche dienen die en sijn niet werdich dat si verteren dat patrimonium dat christus ghecocht hevet met sijnder ghebenedijder doot die dat coopen oft vercoopen ende daeraf leven dat is hem venijn ende eewighe doot het is wel gheorloeft in die heilighe kercke dat arm priesteren ende cleerken die lesen ende singhen gode ende den menschen dienen metten sacramenten dat si haren arbeyt ende hueren dienst verhueren ende vercoopen moghen ende daerave leven maer die ghenade ende dat heilighe dat verborghen is in die sacramente dat christus ghevet dengheenen dies weerdich is dat en mach men copen noch vercoopen want het is gods macht ende sijn werc alleene boven alle vermogen der menschen hoe heylich dat si sijn oft in wat state dat si sijn maer wij zullen onsen noetdorst nemen opdat wij gode dienen moghen ende sinen volke want gode dienen es edelre dan sinlijc leven ende hieromme zullen wij eeten ende drincken opdat wij gode dienen doghen maer wij en sullen gode niet dienen om eeten oft om drincken oft om al dat verganckelijc is maer om hem selven ende sine eewighe eere dat is die ordinantie die gode behaecht ende die ons heilich ende salich maect maer si es seere onbekint ende ongheoefent ende hieromme die goods willen sijn ende gode dienen die moghen wel roepen ende begheren heere blijft met ons want het naect den avende die dach der gracien ende der duechden es onbekint ende die waerheit es seere vergaen die clergie es seere verblint ende verdoelt vanden rechten weghe der waerheit wij moghen niemen oordelen lachteren noch versmaden in onser herten want dat behoort gode alleene toe sonderlinghe es ons dat verboden van dengheenen die boven ons sijn ende ons regeren van gods weghen in die heilighe kercke maer wij moghen wel sonden lachteren ende doghet prisen dat es die regule ons heeren jhesu christi ende synre heilighen van beghinne ghi siet wale dat christus hevet bevolen ende ghelaten den princhen den priesteren ende den oversten der heiligher kercken ende der kerstenheit die erve die macht ende die ghewoudt die hi verdient hevet met sinen bloede ende met sire heiliger doot dat si daeraf souden leven ende hare noodorst nemen in ordenen ende in maten in rechter soberheit dat overblijft dat es van rechte den armen te deilenne na besceedenheit die boven sijn ende gods volc regeren in christus stadt die souden sijn oetmoedich ontfermhertich ghenadich ende gherecht bistaende ghetrouwe yeghewelcken als christus knechte nu moechdi merken wie diegheene sijn die gode dienen ende sinen volcke na kerstene wedt ende der evangelien recht alle diegheene die christus erve besitten overvloedich in heerscape in rijcdomme in weelden in ghenuechden haers lichamen ende haer seghele diere verhueren ende hare was ende hare brieve soe dier vercoopen dat arm onnosel menschen cume vercrighen moghen nochtan moeten si gheven datmen hebben wilt sullen si vercrighen dat hem nooet is oft dat si sueken ende begheren dit scijnt meer ghiericheit dan karitate dat sullen si wel hooren indie ure onser doot als christus spreken sal gheeft redene diere meyerien du en moghes niet langher meyer sijn cristus ghedoecht nu dat quade prelate ende valsche herden hem selven kiesen ende verheffen coopen ende vercrighen eenighe prelatueren ende gheestelijcke heerscap boven sijn volc si versmaden christum sijn leven ende sijn leere ende sine ghebode si domineren ende regeren gods volc niet als herden maer als tieranne si sijn scalc nydich ghierich ende vrec si en spijsen noch en voeden niet die arme zielen met levene met woorden met werken noch met goeden exemplen noch die lichamen der armer menschen met eerdtschen goede dat si hebben ende besitten ende qualic houden ofte boven noetdorst in sunden verteren si maken hare maghe rijcke metten goede dat der armer is si ghedoeghen alle manieren van sonden moghen si daer ane eerdschs goet ghewinnen die persemaert mach offeren ende ten outare dienen opdat hi vele ghelts hevet te ghevene sterft hi ende wilt hi men salne voer den outaer graven men hevet den penning liever dan grote penitentie vore sonden yeghewelc sondare mach sitten in onwette ende in sonden van jare te jare op sinen cheys na dat hi rijc is maer sal hi die sonden laten ende comen te wisen der heiligher kercken die mocht coopen met ghelde ofte hi en maechs niet hebben van beghinne der werelt sijn alle menschen ghedeilt in ij partyen ende dat sijn goede ende quade die goede sijn gherecht ende die eere gods levet in hem si meynen gode in rechter sempelheit ende al dat si hebben ende sijn dat is gode eene offerande in ongheveynsder weerdicheit die aldus leven ofte hebben gheleeft van beghinne der werelt die sijn discipulen christi ende met hem ghebenedijt in eewicheit maer die contrarie leven ende tot in haer doot christum versmaden die werden in dat helsche pec begraven cristus met sinen apostelen die fondeerde ende stichte die heilighe kercke in kerstenen ghelove ende si hebben ghelaten eene ghemene regule hoe wij leven souden ende die regule leveden si selve ende leerden ende screven ende seghelden met hare doot dat fondament es kersten ghelove dat ghesticht is met onderlingher trouwen ende minnen ghelijc ons christus tuycht die breidde der regulen dat es al goet ghemeyne den armen inder noot die hoochde dat es god ghemint gheoefent ghestadich al totter doot dit es de regule die christus leerde ende gaf dengheenen die tot hem comen willen in sijns vaders scoot die de regule ons heeren ontfinghen ende professie daden in kerstenen ghelove die worden alle ghedoept in sine doot reyne van sonden ende vervult metten heilighen gheeste dat convent en was niet groot daer en hadde niemen proper goet si brachten alle te gader dat si hadden daer en was niemen arm maer si leveden alle ghelijc van ghemeenen goede haer scare was cleyne ende ghetrouwe maer si hadden vele vianden heidene ende joden ende alle die werelt die joden versmaedden christum ende sijn ghelove ende si prijsden haer ghelove ende moyses wet die heidene aenbeden sonne ende mane stoc ende stene ende beelden die si selve maecten menigherande afgoden ende haren mamet doe christus op was ghevaren te sinen hemelschen vader doen sant hi sinen gheest sinen discipulen ende alle dengheenen die in hem gheloefden si worden vry stout ende coene want si en hadden niemens te doene si leerden ende doepten in allen landen in christus name ende si ontfinghen alle dieghene die met ghelove te hem quamen die doepten si ende leerden hem die cristen wet doe dat heidene ende joden saghen dat christus name soe seere wert verhaven doe wies in hem haet ende nijdt ende toren ende onweerde soe groet si peynsden dat si alle die kerstene doden souden alsoe mochten si hare wet ende hare gode behouden ende over die kerstene seghe ghecrighen ende christus name verliesen ende verdriven doen grepen si ane alle die in christo gheloefden pause ende biscope jonghe ende oude wive ende manne jonghelinghe ende maechde maer si en mochten den maechden haer reynicheit niet nemen want christus en wouts niet ghedoeghen noch ghestaden si grepen ane die kerstene als ghierighe wolve onnosel scape si sloeghen cruysten ende dooden ende maecten menighen martelaer die sonden si in die glorie gods ende christus maecte van hare partyien die in hem gheloefden die hi sende in de heilighe kercke ende alsoe merende christus partye inden hemel ende inder eerden ende die kerstene verbliden hem vanden martelaren die te hemele voeren ende vanden nuwen confessoren die met hem in kerstene ghelove quamen ende al was die maertilie der kerstene lanc swaer ende grooet si waren ghestadich verduldich ende ghedoechsam tot der doot ende alsoe verwonnen si hare viande ende al hare noot die ghemeene plaghe ende die martilie der kerstene gheduerde wel ijc jaer eer kersten ghelove wert ghepredict gheleert ende ghetoent puer ende claer ende alder werelt openbaer nochtan van beghenne dat onse heere te hemel voer soe waren vele goeder menschen die de apostelen bekeerden ende leerden hoe si leven souden in duechden ende in kerstenen ghelove maer doe de keysere ende coninghe ghedoept werden ende kersten ghelove ontfinghen doe gaven si der heiligher kercken previlegien ende macht datmen stichten ende maken mochte in alle de werelt kercken ende cloesteren ende godshuyse darmen gode in dienen soude ende si gaven tienden primicien erve ende rijcdom denghenen die in gheestelijcken state gode dienen souden ende si verhieven ende eerden princen ende prelaten die der heiligher kercken dienden in gheestelijcken state boven hen selven ende boven alle princhen der werelt in dien tijden worden vele goeder menschen gheeyscht van gode dat si souden die werelt laten ende vlien in die woestine soe mochten si eewich ende innich onghehindert gode dienen na sinen liefsten wille ende alsoe daden vele goeder menschen die laghen in hoolen in steenroetsen in haghedochten ende si maecten hutten ende cellen daer si in woenden sulke leveden van cruden van wortelen van vruchten van palmen ende van vighebomen ende van anderen wilden boomen die inden wouden stonden ende selke leveden van hemelschen broode dat hem die inghele brachten ende sulcke andere woenden te gadere met groten partyen ende die hadden priestere met hem die hem messe daden hare sacramente gaven ende die maecten mande ende corve ende selcke dinghe die haer boden vercochten in die stade ende daerave namen si hare nootdorft ghelijckerwijs alsmen leset inder vader boec doen gaf christus sinen gheest in alle die werelt ende vele goeder menschen worden beweecht alsoe dat si begheerden te levene na die regule der apostelen ende boven die ghebode ende die ghemeene wet ende wise der heiligher kercken jhesus christus hevet ghedicht eene regule die hi selve levede ende leerde sinen discipulen ende allen menschen die hem volghen willen noch sijn vele menschen die dese regule beloven ende sweren maer lettel esser diere inder waerheit houden ende leven si es niet gheboden maer vanden heilighen gheest gheraden niet van node maer van vryen wille cristus spreect aldus die my navolghen wilt verloechene sijns selfs ende draghe sijn crus ende volghe my na voertmeer die volmaect wil sijn vercoope aldat hi heeft ende met minnen besit ende gheeft den armen ende come ende volghe my ende werde selve een willich arm mensche om die eere gods ende alsoe mach hi leven vanden ghemeynen goede der williger armer die niet eyghens en hebben noch besitten in alde werelt die sijn hemelsche poorteren ende leven met christo haren abt ende haren coning in dat eewighe leven cristus quam in dese werelt als in sijn eyghen rijcke dat sijn was van natueren van rechte van ghenaden want hi was god ende mensce coninc der coninghen sceppere alder creatueren prinche ende voocht boven alle menschen ende alle dinc onder sine macht ende sijn ghewoudt ende hi liet de werelt ende al dat sy hem doen mochte ende vercoes armoede ende een arm dienstknecht te sine onder alle menshcen ende sprac selve mijn rijcke en is deser werelt niet ende hi gaf al dat hi was ende al dat hi hadde ende al dat hi vermochte sinen discipulen ende den willigen armen tote inden lesten dach ende hi ende sine discipulen leveden van ghemeynen goede niemen sunderlinghe maer yeghewelc na sine noedt na besceedenheit in rechter karitaten dit is dat eerste punt indie regule die christus levede ende leerde sinen discipulen ende allen menschen die hem volghen wille ende daertoe hebbelijc sijn hierna volghet dat ander poent in die selve regule dat es reynicheit van ziele ende van lichame die ghebonden is indie wet oft in eenighen staet van religien hi houde sinen bant ende sine gheloeften ende si ghetrouwe dat es gherechticheit ende gods ghebodt jhesus die gods sone ende maria die reyne maghet god ende mensche ende beide van natueren hi was boven alle wet ende boven alle state van religien ende hi was reyne ende onnosel van buten ende van binnen ende hi en mochte gheen sunde doen daghelyc noch doottelijc want hi was vry ende onghebonden ontfaen overmids den heilighen gheest hy cruuste sine ziele ende sinen lichame ende al dat hi hadde van sire moeder in onser natueren hy wandelde in sinen gheeste ende versmaedde sijn sinlijcke leven ende neyghinghe der natueren die nochtan sonder zunde es ende hieromme sprac hi die den wille mijns vaders doet hi is mijn moeder mijn suster ende mijn broeder ende op eene andere stat die vossen hebben haer hole die voghele hebben haer nesten des menschen sone en hevet niet daer hi sijn hoot ane lenen mochte hi verdroech hongher ende dorst hitte ende coude ende hi ghedoechde alle dinc saechte ende oetmoedich als een lam om onse sunden ende om de eere sijns vaders die in haren jonghen daghen reynicheit gode beloven in ordenen oft buten ordenen hem is noot dat si wandelen met reynen menschen si sullen vasten waken ende beden ende nauwe nootdorst nemen gherne lesen ende hooren dat wort gods ende alle tijt gherne alleene sijn ende in gode noch in creatueren ghelost noch ghenuechte sueken noch begheren maer jhesum dragen ghebeelt int herte ghemartilijt ghecruyst van minnen ghestorven om allen sonderen die hem dienen ende minnen ende sine ghenade begheren die daer alsoe bliven die sullen verwinnen vleeschs ende bloet de viant ende die werelt ende alle becoringhe der sielen ende des lichaems ende dit leert christus met hem selven want doen hi sine regule dichten ende stichten woude doen quam hi tot sinte jan baptisten ende dede hem doepen ende sijn gheest leiddene inde woestine buten alle menschen daer hi vaste waecte ende beedde ende hi woude becort sijn vanden viant van gulsicheden van gheestelijcker hoverdien ende van ghiericheiden maer hi verdreef den viant met eyghenre cracht metten woorden gods ende metter heiligher scriftueren in die eere sijns vaders ende die inghelen quamen ende dienden hem want hi gode alleene diende ende alle menschen om die eere gods daerna wandelde hi neven der see van galilee ende vergaderde sine discipulen uut alle den volke van ysrahel ende si hoorden sijn stemme ende si lieten alle dinc ende volchden hem na in armoeden ende in reynicheit maer inden gheeste waren si sinen gheeste onghehorsam onghelijc contrarie onvolmaect in karitaten want hi woude doghen lijden ende sterven om die sonden der werelt ende alsoe te hemele varen ende si wouden leven sonder sterven ende met loste ende met hertelijcker liefden aen hem cleven ende met hem hier beneden bliven hadt moghelijc gheweest tot den lesten daghe der werelt ende hi quam neder uten hemele ende nam eens knechts forme ane ende verniete hem selven in ghehorsamheiden al totter doot des crucen om die eere sijns vaders ende onse salicheit ende hy sprac tot sinen discipulen dat des menschen soone soude werden ghelevert den princhen ende priesteren ende den scriben ende si selenne verordeelen inde doot ende leveren den heidenen ende selenne bespotten gheeselen ende bespuwen crucen ende dooden ende inden derden daghe sal hi opverstaen ende des en wouden die apostelen noch hooren noch verstaen ende sente peeter sprac heere dat sy verre van dy ende jhesus antworde hem volch my sathanas du bist my eene scande du en smaecs niet die dinghe die gods sijn ende dit machmen daerane merken in dier nacht doe onse heere jhesus christus was ghevaen doen vloen si alle van hem ende peeter die stoutste van allen die met hem inden kerker ende in die doot woude gaen hi was soe seere verveerdt van eens wijfs stemme dat hi sijns verloechende ende swoer dat hijs niet en kinde al was sine sunde groot si was vergheffelijc want hi zondichde van crancheden niet van quaetheden ende alsoe daden die andere apostelen want anxt ende vreese vander doot vercoude vervulde ende verbeelde hare herten alsoe dat si vergaten der liefden die si tot jhesum hadden maer jhesus en vergat hens niet in sinen elindeghen dooghene keerde hi hem omme ende sach peeteren ane met groter ghenadicheit ende peeter hem weder met groter bitterheit van herten ende inden underlinghen siene vernude de liefde tusschen hem beiden meere dan si te voren was want gracie ende liefde inwindich rouwe groot betrouwen scande ende sceemte deze dinghen vervulden sine herte ende alle sine binnenste ende sine ziele smalt als die snee voer die zonne ende als was voer een bernende vuer ende uut sire zielen vloeyden tranen bitter ende suete bitter om sine sunden suete ende vol blijscappen om die trouwe die hi in christo sach ende ghevoelde ende aldus was hi vol droefheiden ende vol blijscappen hoe dat sijn mach dat en weet niemen dan dies ghevoelt heeft ende aldus waren die ander apostelen alsoe langhe als sy novisiuse waren in christus regule alsoe langhe tot datsi den heilighen gheest ontfinghen altoes in vresen vanden joden ende in hopen ende in betrouwene der ghenaden gods want si en waren doen noch niet volmaect in haren gheeste metter hoochster caritaten die alle tijtlijcke ende vremde vreese verdrijft ende hieromme saten si tegader met ghesloten doren om de vreese van der doot alle dinghen hebben hueren tijt god hevet hemel ende eerde ghemaect ende alle creatueren in behorlijcken tijde dien hy eewelijc voersien hadde ende hi es mensche worden in die volheit der tijt ende als den tijt quam soe woude hi sterven om alle der werelt sunden ende in dier tyt wert hi bedrueft ende alle sijn discipulen met hem ende hemel ende eerde ende elemente bewijsden druefheit in sijnre doot maer die joden diene cruysten die waren blide ende alsoe eest noch in de werelt die zondaren crucen onsen heere met haren sonden ghelijckerwijs dat die jueden ende heiden daden met haren handen die goede menschen weenen ende bidden voer haer eyghen sunden ende voer alder werelt zonden die ane gode ghenade sueken ende begheren die werden altoes ghehoort christus spreect selve salich sijn degheene die weenen ende bedrueft sijn want si sullen vertroest werden als si vercrighen dat si begheren ende alsoe gheviel den apostelen van groter druefheit worden si vertroost ende seere verblijdt want opden derden dach sant christus die inghelen sine booden die seiden dat christus waere waer verreesen ende al ghenesen van sinen wonden ende hi quam selve ende vertoende hem sinte peeteren ende den anderen apostelen ende sprac met hem mont jeghen mont ende hi bleef met hem xl daghe gaende ende comende altoes met nuwen troosten in menigher openbaringhen gaende ende comende nader menscheit ende altoes inblivende ende inwoenende nader godheit xl uren waren si bedrueft van sijnder doot ende xl daghen worden si verblijt ende vertroost van sinen opverstaen nochtan bleven si altoes in vare ende in vreesen vander doot want si en hadden haers selfs noch niet volcomelijc verloechent in minnen si leveden meer den vleesche dan den gheeste si minden meer jhesum alsoe als hi gheboren was van sire moeder inder tijt dan alsoe als hi gheboren was van sinen vader inder eewicheit hare verstendighe cracht was onverlicht van godlijcken lichte ende hare minnende cracht en was niet vervult metter gaven der wijsheit gods ende haer gheest en was niet doervloeyt met eewighen smake der volmaecter minnen gods ende hieromme was haer leven ende hare minne meer tijtlijc dan eewich want si begheerden dat christus met hem bleve ende te sinen vader niet en voere ende hieromme sprac hi te hem in verwite mindeghi my ghi sout u verblien dat ic ten vader gae want die vader es meere dan ic ben hy sprac voert u es noot dat ic by hem gae en gae ic van u niet de troestere de heilighe gheest en sal tot u niet comen eest dat ic van u gae soe sal ic u senden den gheest der waerheit ende hi sal u alle waerheit leeren doe vervult waren die xl dagen dat jhesus woude te hemel varen doen vertoende hi hem sinen discipulen over tafelle daer si tegader saten ende hi berespte haer trage ghelove ende haer stijfheit van herten die waerheit te verstane ende hi leidese buten jherusalem opden berch van oliveten ende hi gheboet hem dat si souden gaen in al die werelt prediken dat evangelium allen creatueren die gheloeft ende ghedoept wert die sal behouden sijn die niet en gheloeft die sal verdoemt werden ende hi hief sine ghebenedijde hande op ende daer openbaerde hem eene claer wolcke ende hi verhief hem met sijnre eyghenre cracht in die wolke ende oogsiens marien ende allen sinen discipulen ende hem allen die daer waren voer hi alsoe op te hemele met groten scaren van inghelen ende van zielen die hem ghedient hadden van beghinne der werelt ende hi es gheseten ter rechter ziden der moghentheit gods ende alsoe sal hi comen ten lesten daghe oordelen levende ende doode quade ende goede ende dat tuyghden die inghelen die apostelen ende allen die daer waren die apostelen keerden weder in die stadt alsoe als hem christus bevolen hadde si vasten si waecten ende si beedden dach ende nacht met groten eernste ende si ontbeidden den heilighen gheest die hem jhesus christus ende sijn hemelsce vader senden soude tien daghen daerna was die tijt vervult dat jhesus christus woude dat sine discipulen professie daden in sine ordene ende in sine regule want noch doe waren si novisiusse ende onvolmaect in karitaten want si vreesden de doot ende saten in besloten husen van anxte der joden ende in die derde ure vanden daghe soe quam een groot gherucht van winde ende vervulde alle dat huys daer si inne saten ende eene ghespletene vierighe tonghe sat ende raste op yeghewelcs hoot van binnen worden si vervult metten heilighen gheest ende worden ghevuert boven redene in puerheit haers gheests daer worden si gheleert van gode ende ontfinghen vierighe tonghen hertelijcker liefden gode te lovene ende te minnen ende alle menschen die warheit te leerne in rechter karitaten hi en gaf hen gheen abijt van buten in cleederen dan alsoe als hi gheleeft hadde onnosel oetmoedich leven eersame wisen saechte ende goedertieren versmaden de werelt arbeit ende pyne minnen ghetrouwe sijn allen menschen dienen sterven leeren ende leven ende allen menschen ghemeyne sijn ghehoorsam sinen hemelschen vader ende ons allen totter doot dit was sijn abijt van buten daer hi sijn discipulen mede ghecleet heeft maer die nu in religien gheestelijc abijt draghen ende desen punten contrarie leven dat sal hem sijn confusie ende scande beide hier ende inder eewicheit cristus gaf sinen dicipulen sijn inwindich abijt daer hi mede ghecleet is ende gheciert boven allen creatueren dat sijn menscheit ontfaen hadde van sinnen hemelschen vader dat was vry moghentheit ende macht boven allen creatueren in hemel ende in eerde dooepen leeren sunden vergheven in sinen name helsche menschen verkeeren ende den hemel opdoen overmids kersten ghelove hy gaf hem oec sinen gheest ende sijn inwindich leven armoede van gheeste alsoe datsi versmaden mochten met blider herten rijcdom eere ende vordeel der werelt ende aldat si gheleisten mochte ende hi nam hen ave anxt ende vreese comer ende sorghe van duvelen ende van menschen ende van allen creatueren diese bedrucken bedrueven doden oft vervaren mochten ende hi gaf hem een ghestadich blivende ghemuede onderworpen den liefsten wille gods aldat te ghedoeghene dat hi ghestaden woude op hem in tijt ende in eewicheyt dit es dat eerste cleet dat jhesus christus sinen discipulen gheeft die de werelt versmaden ende sinen rade ende sijn leven navolghen in een gheestelijc leven een ander cleet ghevet christus sinen discipulen die hem selven versmaden ende hare sinlijcke natuere drucken ende sinen eysche ende sinen rade navolghen in een inwindich gheestelijc leven ende dit cleet es van drie verwen te gader gheweven ende dit het reynicheit van ziele ende van live ende van gheeste reynicheit inden lichame suverheit inder herten puerheit inden gheeste wildi leven boven die ghebode gods sinen raden soe moeti vleeschs ende bloet in u versmaden wildi reyne werden vonden soe moeti scuwen ende vlien ocsuyn van sonden wildi christum volghen in onnoselheit soe muechdi met synre gracien winnen den roc der reynicheit wildi metter gracien gods vleeschs ende bloet verwinnen soe moeti striden metten gheeste jeghen ghenuechte ende loste der zinnen ghi moet met gode minnen ende haten wildi behouden karitate ende tusschen gheest ende vleeschs maken partye soe mach reynicheit in u ghedyen en verkiest niemen sonderlinghe in u behaghen maer mint alle menschen ghemeyne ende ghelijc tot den love ende totter eeren gods en oordeelt noch en versmaet niemen haet die sunden ende bemint den zondaer want ghi en weet niet wien god vercoren oft verworpen heeft en begheert niemen te behaghene om yet dat verganclijc is niemen en trect aen u noch en laet u trecken tot hem in ongheordender liefden met wandelene noch met heilighen schine ochte ghi verliest u reynicheit mint dieghene die reyne van ziele ende van lichame sijn ende die eere gods sueken ende begheren in u ende in alle menschen maer scuwet ende vliet gheneychde wandelinghe hoe heilich si schijnt hort ende spreect gherne van gode met corten worden die dinghen die u orborlyc sijn ende anderen menschen hebt altoes liever te swighene dan te sprekene sonder orbore ende sonder noet huet uwe oghen ende uwe ooren van nauwen ghemerke opdat ghi niet gheneycht en wert met begherten ende met loste te dien dinghen die ongheorloft zijn sijt sober ende ghemate in spijsen ende in drancke nadat uwe natuere vermach want gulsicheit ende behaghelheit van cleederen dat sijn menighen mensche ocsuyn ende sake van vele ander sunden sijt reyne in uwen mont ende dwinct u tonghe van ydelen ende onnutten woorden sonder vrucht scob ende scheeren dat is tijt verliesen ende groot ghebrec in goeden menschen maer lieghen ende nideghe achtersprake valschs ghetughe vloeken sweeren den name gods blasphemeeren dat sijn verduemde valsce sunden wildi reyne werden vonden huet u nauwe van desen sonden syt gherne alleene ende keert u in u selven ende suect die ghenade gods met ongheveysder meyninghen vast ende waect ende beet ende sijt ghestadich ende ghetrouwe ende sedt alle uwen troost in gode soe muechdi reynicheit uws lichamen vercrighen ende behouden metter gracien gods tot reynicheit des lichamen behoort een gheestelijc staet dat es suverheit van herten verheven overmids de gracie gods met loste ende met begherten tot christume ende tot sinen hemelschen vader suverheit van herten ghelijct men der lampten vol bernender olyen die hare vlamme gheeft opweert te hemele alsoe doet die suvere herte die beneden besloten is yeghen de werelt ende boven open de gracie gods te ontfane die gracie gods gheeft in die suvere herte goeden wille ende goede werke ende dat is olye indie lampte christus gheeft sijn vier der karitaten in die olye der goeder wercke opdat die lampe altoes berren moghe ende aldus wert die lampte ghevoet met gracien met begherten ende met goeden werken tusschen ons ende gode in lanc soe meer maer ongheoefende begherte in goeden werken vercoelt ende beneemt smaec ende lost van duechden ende suverheit van herten in lanc soe meer want suverheit van herten ende reynicheit van levene wert besmet oft te male verdreven in drie manieren dat es vanden viant vander werelt of van traecheiden der naturen die helsche viant becort den reynen mensche met onnutten ghepeynsen oft met onkuyschen beelden met vremden fantasyen ende met menighen sotten invallen daer de mensche gods mede vergheet ende sinen tijt verliest die werelt becort oec den reynen mensche met lieve ende met leede met sorghen met commere van maghen ende van vrienden met menichfoudighe onleden van eerdschen dinghen die dat herte verladen ende verbeelden ende ontreynen in menigher wijs traecheit der natueren die eyscht wel eten ende drincken slapen gherief ende ghemac ende troost van creatueren ende aldat met redenen bestaen mach na sijn duncken sonder zonde siet dit sijn saken die suverheit van herten besmetten oft te male verderven ende verdriven ende hieromme moeten wij strijden jeghen alle onse vianden sullen wij seghe ghewinnen dat uten vleesche gheboren is dat es vleeschs ende dat uten gheeste gheboren is dat is gheest dese ij sijn contrarie onderlinghe leven wij nu na den vleesche soe sterven wij in zonden maer sijn wij uut gode gheboren naden gheeste met gracien ende met ghelove ende betrouwene in gode soe moeghen wi de natuere dwinghen onder redene ende onder die ghebode ende onder de wet ende onder den wille gods maer natuere moet natuere bliven alsoe langhe als wij leven inder tijt ende hieromme moeten wij ons wapenen metten wapenen ons heeren jhesu christi daer hi ons mede verlost hevet van onsen vianden ende vander eewigher doot hier in sullen wij ons allen verbliden met rechte ende draghen sinen name ende syn leven in onse memorie ende in onse herte met loste ende met liefden ende sijn eewige gheborte uut synen vader sijn tijtlijcke gheborte van marien sijnder moeder sijn ghebenedijde leven god ende mensche sijn heilighe leere sinen oetmoedighen dienst al totter doot sijn passie sijn bloetstorten sijn sterven sijn glorioes opverstaan sijne wonderlijcke opvaert boven alle hemele daer sullen wij hem navolghen ende boghen onze inwindeghe knien voer hem ende voer sinen hemelschen vader met eewigher weerdicheit ende aldus sullen wij verwinnen vremde fantasyen onnutte ghepeynsen ende oncuysche beelden eest dat wij christum god ende mensche draghen ghebeelt in onse herte ghecruist ghemartylijt levende ende stervende van minnen om onzen wille soe levet hi in ons ende wij in hem ende alsoe verwinnen wij vleeschs ende bloet die werelt den viant ende alle sine becoringhen boven dese oefeninghe ende boven alle senlijcke beelden van christo moeten wij verheven sijn van puerheit van gheeste in een inwindich geestelijc leven in verstandighen beelden te bekinnen wijsheit ende waerheit ende alle duechden die den gheeste chieren ende verclaren vore die jeghenwoordicheit gods boven al dit moeten wij hebben een onghebeelde bloet ghesichte in godlijcken lichte totter eewigher waerheit die christus is daer es reynicheit van herten ende puerheit van gheeste te male volbracht daer zullen wij gode sien ende christus sal ons cleeden metten cleede der suverheit dat hi selve is reyne leven ghelijct den inghelen het es die raet gods ende dat ander ghebot in allen staten van religien die dat gheloeft ende wel hout in ordenen oft buten ordenen hi doet christum ane christus leven is sijn inwindich abijt blivet hi reyne al totter doot van buten ende van binnen soe es hi eewich salich sonder inde hierna volghet dat leste ornament volmaect met alre doechde dat christus uten hemel brachte daer hi mede ghecleet was inder tijt ende levede ende starf ende opverstont ende te hemele voer daer hi al sine inghele ende al sine heilighe met ghecleet hevet ende die heilighe kercke ende sunderlinghe alle die hem navolghen ende sinen rade leven dit cleet es oetmoedeghe ghehoorsamheit ende willighe ghelatentheit onder den liefsten wille gods dit es de mantel die alle doeghet chiert ende overdect in dat behaghen gods die met desen mantel is ghecleet die hemel in hem open die glorie gods is hem bekent dien inder heiligher kercken dat brulochtcleet ghebreect hi es naect ende bloot stervet hi soe hande ende voete syn hem ghebonden in die eewighe doot ende hierom ghewarich heilich leven sonder sneven dat is gode ghehoorsam sijn der heiligher kercken prelaten ende allen menschen in alre besceidenheit dat es een ghemeyn cleet dat si van node hebben moeten die behouden sullen zijn het sijn vele menschen in ordenen oft in state van religien die den rade gods gheloeft hebben te levene die noch rade noch ghebode en leven sy hebben gheloeft armoede ende niet eyghens te hebbene suverheit ende ghehoorsamheit gode ende haren oversten al totter doot dit was christus inwindich habijt daer hy mede ghecleet was dit gheboet hy synen discipulen ende hueren navolgheren die van synen renten leven souden die hy met sijnder ghebenedyder doot ghecocht hadde die renten neemt men gherne maer dat inwindich habijt es seere versmaet ende onder voet gheworpen ende oec dat uutwindich abijt maectmen in ghelijc der werelt soemen alrenaest mach van verwen van mingsele in alre wijs der werlijcker oghen te behaghene dat inwindich abijt der dueghet es zeere vergaen die duvel hevet die werelt verwonnen sy is hem onderdaen hi is ghewapent jeghen die cleergie ende jeghen alle degheene die van gheestelijcken goede leven met haren sunden hy hevet sine familie die hem dient ghecleet met synen helschen cleede dat es onghenadicheit onsuverheit ende onghehoorsamheit hiermede es verdreven die staet der gheestelijcheit al hebben si oghen si en zien niet ooren si en horen niet voete si en wandelen niet hande sy en werken niet al ghewarich leven es hem verdriet want si syn te male uutweert ghekeert tot eertschen dinghen ende inweert luttel oft niet inden beghinne der religien waren die menschen vol karitaten innich ende devoet eendrechtich oetmoedich eens willen inden dienst ons heeren ongheveynst meynende ende minnende god onderlinghe ghetrouwe ontfermhertich ghenadich wijs ende vroet ende wel ghesedt in duechden ende in allen goeden werken nu es caritate seere vercuelt te gode ende ten evenkersten doe was alle goet ghemeyne ende men gaf yeghewelcken vanden ghemeynen goede dies hem noot was ende sy hadden oec ghenoech nu hevet yeghewelc zyn proper renten die hi vercrighen mach in cloester ende in vergaderinghe sijn rijcke ende arme als in de werelt die rijcke eeten ende drincken des hem ghelust si sijn wel ghecleedt ende gaderen scat ende sy gheven den armen luttel oft niet al hebben die bi hem sitten hongher ende dorst ende groot ghebrec sy en achtens niet selcke prelate ontrecken haren convente vanden ghemeynen goede daer sy haer heerheit mede pleghen als oft haer eyghen ware ende van hueren vorderen bleven dit en sijn niet ghewarighe herden maer gripende wolve die niemen en sparen ende dat ghemeyne goet gods qualijc verteren alle die den vleesche ende der werelt dienen ende gods dienst versmaden in wat state in wat ordenen wat abijt dat sy draghen sy en moghen gode niet behaghen digniteyt religie priesterscap ocht ordenen es in hem selven heilich noch salich want quade ende goede ontfaent ghelijc maer diet ontfaen hebben ende daernaer niet en leven die sullen meer verduemt syn die behaghel abijt chierheit ende eere der werelt begheren die behoren ter hellen oft met berouwe ten groten vagheviere drie sunden regneren inder werelt in de cleergie ende in alle state der religien die vander heiligher kercken goede souden leven vanden oversten tot den nedersten lettel menschen uutghenomen dat sijn traecheit gulsicheit ende oncuysch leven hiermede is ghewarighe heilicheit verdreven traecheit dat is verdriet ende onlost te gode ende te sinen dienste onachtsam sijnre leeren sijnre gracien ende sijnre glorien sonder vreese der gherechticheit ende sonder hope der ghenadicheit gods onghestorven den sunden ende ongheoefent in die passie ons heeren lesen singhen beden missen doen oft messe hooren zonder ernst sonder devocie ende inwindich ghemerc sonder smaec ende sonder troest van gode oft inwindich ghevoelen sijnder gracien dat herte onghestadich vol beelden eertscher dinghen leedich sonder arbeyt van buten goeder werken ghemac ende gherief des lichaems sueken ende begheren in allen dinghen saecte cleedere saecht te ligghen ende langhe slapen dese en moghen dat leven ons heeren jhesu christi niet ghesmaken uut deser quader secten der traecheit wast eene andere zonde dat is gulsicheit die brachte adame onsen eerste vader uten paradise daer hi dat ghebot gods brac metten appelbete ende wert uutghesteken in dese elende ende wy alle met hem dese sunde es onbekint ende ongheweghen ende meest gheoefent in allen menschen ende sy regneert over al de werelt in cloestere ende in clusen in ordenen ende in allen staten van religien dat sijn alle die der kelen dienen ende met ongheordender gheneychder lost in spijsen ende in drancke ende mate ende soberheit versmaden die christus selve levede ende leerde want doe hy selve ghevast hadde xl daghen ende xl nachte doen liet hy hem hongheren van natueren synre menscheit ende al was hy becort van honghere ende van den viant hy en woude niet eeten ende doe hi muede was van hitten ende hi sadt te sikar op jacobs borne met groten dorste nochtan en dranc hy niet maer doe hi sterven soude ende hem seer dorste doe was syne spijse ende syne dranc edic met galle gheminct alsoe hevet hi ons ghedient in soberheiden al totter doot ende aldus leveden die oude vadere inder woestinen sy droncken water met maten ende sy aten haer broot met ghewichten ende hieraf leert ons christus een exempel inder evangelien vanden rijcken man die was ghecleet met purpere ende met bocrane met ghenuechten in bliscapen ende in welden alle dies hem gheluste ende voer syn doere lach een arm siec mensche die gherne hadde gheeten vanden relieve sijnre tafelen maer die rijcke man was ghierich ende vrec gulsich ende sonder ghenade ende en gaf hem niet die rijcke man sterf die duvel groeffene inde helle die arme man starf die inghele voerden in abrahams scoet die rijcke begherde eenen druepel waters op syn bernende tonghe maer sy en mach hem niet werden nu kiest u sepultuere metten rijcken oft metten armen nae uwe werken sal u gheschien alle die der kelen dienen met ghenuechten in gulsicheiden die en moghen gods niet ghesmaken noch sijnre gracien dronckenscap onordene onbesceedenheit volghet hem na schelden vloeken sweeren striden vechten oncuysche leven dit sijn werken des vleeschs ende die en moghen dat rijcke gods niet besitten dit vintmen al in ordenen ende in gheestelijcken personen als in de werelt noch vintmen in ordenen ende in allen state van religien daer vergaderinghe es van menschen eene duvelijcke sonde ende dat es onghemeynheit van herten van zielen ende van eerdschen goede daer sijn van ghemeynen goede arme ende rijcke heeren ende knechte die heeren die prelate die slapen langhe die houden haer ghemac sy sitten in kameren met haren ghesinde sy hebben vele gherechten ende den besten wijn diemen vint die den choor houden ende ten reefter gaen sy hebben moes ende broot ende een eey oft ij dat dunct den heeren ghenoech wat sy murmureren van onghelijcke de prelate en achtens niet die vele hebben propers oft van den ghemeynen die moghen vele verteeren ochte oplegghen gaderen ende ontsparen die rijc der werelt sijn ghetrouwe ende ghenadich den sieken ende den armen maer die rijcke in cloestere die van rechte gheen proper goet en hebben si laten haer susteren ende huer bruedere by hen ligghen siec hongherich ende dorstich ende van armoede bederven hoverde ontrouwe ghiericheit onweerde toren anchel haet ende nijdt dijs sijn de ordenen ende de cloestere vol niet alleene die van ghemeynen goede leven maer oec de biddende ordenen die van daghelijcker aelmoesenen leven nu is christus onbekint sijn leven syne leere syne werke sijn onghemint van allen denghenen die den sunden dienen ende eyghens willen pleghen onse heere jhesus christus die heeft sijn discipulen ghecleedt met synen cleede daer hy mede ghecleet es in dat eewighe leven ende daer hy mede ghecleet was hier inder tijt na die figuere eewichs levens doe die tijt volbracht was dat onze heere sterven woude om onse sunden doen wort hi ghevaen vanden joden ende pylato ghelevert dat hi hem dooden soude doen wert hi ghegheselt ende gheslaghen dat syn lichaem bloedich was van synen heilighen bloede doen daden sy hem ane eenen mantel die was purpur bloedich root gheverwet met bloede van visschen ende hi was binnen ghevoert cocsynen vierich root gheverwt met bloede van wormen ende si aenbeedene te scherne als een coninc der jueden dit was een figuere die ons beteekent die waerheit eewichs levens te dien tijden was christus jonc ende starc levende ende ghesont die edelste die scoenste die beste van alder werelt ende hi was volheit alre gracien alre gaven ende alre duechden ende hy was seer ghemindt van maghen ende van vrienden van armen ende van rijcken ende boven al van synen hemelschen vader hy was weldich inder natueren als een vischs int water ende sijn lichaem was de mantel sire feesten want opdien hoghen feestdach doe die jueden den edelen vischs dooden doe wort die edel mantel sijns lichamen purpur bloedich vierich root gheverwet te male met synen bloede ende hiermede es hy ghecleet ende wy alle met hem in sijnre eeren opdat wy onse cruce draghen ende sijn discipulen sijn in kerstenen ghelove dese mantel was van buten purper bloedich roedt ende van binnen coccynen vierich roodt gheverwet met bloede van wormen hiermede verstaen wy die inwindeghe eenheit die de redelijcke ziele christi hadde met gode in wille ende in minnen dat was zyn mantel daer hy mede ghecleet was ende alle syn discipulen die met hem een zyn in wille ende in minnen eenheit met gode en eyscht onsen gheest anders niet dan bloete onghebeelde eewighe minne niet besitten in ongheordender minnen buten noch binnen noch ons selven maer wy sullen ons selfs ledich syn ende alre dinghen eenformich met gode ende overformt in weselijcke minne dit es dat edelste ende dat hoochste dat wy besitten smaken oft ghevoelen moghen in desen levene hiermede es onse gheest met gode gheeenicht in weselijcke minne nu verstaet de rechte waerheit van desen levene wildi met uwen gheeste eenheit met gode in minnen vinden ende besitten soe moet u redelijcke ziele ende al u crachte van binnen vereenicht sijn met synen wille te levene syn wedt ende syne ghebode want christus sprect tot ons allen eest dat ghy mijne ghebode hout soe suldy bliven ende woenen in myne minne alsoe alsic mijns vaders ghebode ghehouden hebbe ende woene in sijne minne want hoocheit van levene en mach niet bestaen dan in oetmoedeghe ghehoorsamheit van duechden ende hieromme spreect die apostel paulus tot ons allen ghevoelt in u dat christus in hem ghevoelde want hy was die sone gods ende hy heeft hem selven ghenedert ende eens knechts vorme aenghenomen ende was ghehoorsam totter doot des crucen ende daerom es syn name ghehoocht boven alle namen ende in synen name bughen alle knien hemelsche eerdsche ende helsche ende die vader spreect duer den prophete du bist mijn sone ic hebbe dy heden ghewonnen dit is te verstane inder eewicheit ende die vader spreect van hem dit es mijn beminde sone daer ic my wel in behaghe ende die my wel behaghet hem seldy hooren ende de vader spreect noch te synen soone sit te mijnre rechter handt tote dat ic alle uwe viande legghe een scamel onder uwe voete alle coninghe sullen hem belyen ende alle inghele selene aenbeden nu spreect hy selve doer den prophete ic ben een worm ende niet een mensche lachter der mensche ende een verworpen des volcs god hevet onse menscheyt in christo verheven ghechiert ende gheedelt boven al dat hy ghemaect hevet in hemel ende in eerde ende christus hevet hem selven ghenedert in onser menscheit onder alle creatueren ende hevet hem ghelijct enen worme die vanden lime der eerden wast ende leeft ende hy hevet sijns selfs verteghen nader menscheit ende synen eyghenen wille ghedoet inden wille sijns vaders ende alsoe es hy een wille met gode ende hy heeft synen ghescapenen gheest ghedoet vernieut verbernet in minnen ende alsoe es hy een gheest metten gheeste gods siet dit es onse edel worm die ghewassen es uter eerden der reynder maghet marien ende hi heeft synen ghescapenen wille ghedoet ende verniet in minnen ende also heeft hy vriheit in gode vonden hy es eene meten wille gods ende metter minnen gods dat es sijn mantel die doebbel vierich root is daer hi mede ghecleedt is ende alle die met hem vereenicht zijn in minnen noch es christus ghechiert ende ghecleet met eenen cleede te male gheweven sonder naedt desen roc behoort hem alleene toe van natueren van vader ende van moeder ende ons van ghenaden eest dat wy zyne discipule sijn ende hem gheenicht in kerstenen ghelove ende in karitaten ende daerin bliven al totter doot soe syn wij met hem ghecleedt want men en mach den edelen roc noch scoren noch deylen maer wij sijn alle sijn levende lede ende hy es onse hoot ende syn roc valt ons metten loote der heiligher kerstenheit ende alsoe sijn wij alle ghecleet met eenen clede dat es christus dan moghen wy sien ende bekinnen ende minnen smaken ende ghevoelen met bliden gheeste die eewighe karitate ende die gloriose oefeninghe die es tuschen gode ende die edele ziele ons heeren jhesu christi dat es die chierheit van onsen rocke daer wij mede ghecleedt syn in eewighen eeren met gode dat is die onbegripelijcke bliscap ende vroude die ons die apostel sente pauwels schrijft daer hi spreect wie mach ons sceyden van der karitaten gods die leeft in christo jhesu daer meynt hy al dat creatuere is ende al dat onder gode is en mach ons niet sceyden vander liefden die gheoefent wert tuschen gode ende jhesum christum onsen lieven heere die onse eeweghe leven is eest dat wy met hem bliven ghestadich in eewighe minnen die levende fonteyne des heylichs gheests vloeyt over met iiij rivieren ghelijckerwijs dat ic ghesproken hebbe die eerste riviere van gracien ende van duechden die vloeyt in orienten dat es inden opspronc ons levens ende gherijnt onse minnende cracht ende eyscht onsen minnenden gheeste dat wij christum navolghen in gode ende met hem besitten eenheit in minnen ende alsoe leven wi in gode ende god in ons daer besitten wy onbedwonghen vryheit van gheeste onbeweecht onbelet ende onghehindert ende verheven boven alle creatueren die ander riviere van gracien vloeyt van boven neder in occidenten dat es onse senlijcke leven ende verclaert onse redene ende gherijnt onse begherte ende eyscht ons dat wij vleeschs ende bloet dwinghen ende verwinnen ende dat wy ghehoorsam sijn gode ende der heiligher kercken ende dat wy alle onse zinne ende uutwendeghe werke regeren ende ordineeren in rechter besceedenheit naden liefsten wille gods ende alsoe blijft onse natuere altoes in vreden onbecommert onbesorcht sempel ende eenvuldich in rechter ghesaetheit de derde riviere der gracien gods die vloeyt inde noortside ons levens ende gherijnt onse herte ende onse ghemuede ende eyscht ons ende ghebiet ons dat wij verduldich sijn ende saechtmoedich ende oetmoedich van herten ghelaten ende ghestorven onder alle creatueren alsoe dat wy draghen ende ghedoeghen moghen aldat god op ons ghestaedt van den viant ende vande sondeghen menschen alsoe sijn wij de sonen gods ende besitten onse ziele ende onse inwindeghe leven in rasten ende in ghedoechsamheden ende sonder crijch ende wederwille in vreedsamheiden die vierde riviere der gracien gods vloeyt uten heilighen gheest die es heet ende claer ende vloeyt inde suytsyde ons gheestelijcs levens dat es in onse binnenste in onse ziele ende in al onse crachte ende gherijnt ons ende vervult met gracien ende eyscht ons ongheveysde karitate tot gode ende tot allen menschen ende sonderlinghe tot onsen evenkersten die met ons ghedoept is in de doot ons heeren ende den name christi ontfaen heeft in kerstenen ghelove dien sijn wy schuldich in minnen aldat wy vermoghen in rechter ordinancien te gode die uut gode gheboren sijn die leven uut gode ende te gode ende in gode ende god in hem sy meynen ende minnen ende besitten gode boven hem selven ende boven al dat hy ghescapen heeft sy wandelen in gode ende met gode in die hemelen ende die vrucht haerre werke is eewich sy haten ende versmaden eyghenheit haers willen die uten vleesche gheboren is ende alle ongheordende lost ende liefde die aftreckende is van gode sy scouwen ende vlien al dat verbeelden mochte haer herte met lieve oft met leede ende hinderen ende letten haren bloten inkeer totder waerheyt die god es sy gaen vore alle sonderen te gode met groter begherten met oetmoedigher herten met innighen ghebede dat hy de sondaren spare ende haer mesdaet vergheve ende aldat behoude dat hy gheroepen ende vercoren heeft te sijnre eewigher eeren god wilt te male ons eyghen syn met alheit sijns selfs ende hy eyscht onse binnenste dat wy hem andwerden ende sijn eyghen sijn met alheit ons selfs met al dat wy sijn ende vermoghen alsoe dat wij hem alleene dienen ende allen creatueren in synen name met ons selven ende met allen creatueren sijn wij schuldich gode te levene alsoe dat wy sijn ghetrouwe ende ghestadeghe dienaren gods soe dienen ons alle creatueren quade ende goede tot onser ewigher salicheit ende hieromme sullen wy onderlinghe dienen yeghewelc den anderen in goeden werken ende in allen duechden dat is gods gherechticheit die gloriose inghele dienen gode ende ons daerinne gheleecht haer eewighe salicheit cristus die gods sone was ons ghesonden omdat hy ons dienen soude in gherechter nederheit ende hy hevet ons ghedient ende synen hemelschen vader al totter doot in rechter ghehoorsamheit ende syn name es ghehoocht boven alle namen in eewigher eersamheit ende hy hevet ons ghecocht met sijnre doot hem te levene in eewigher vryheit wy leven hem ende hy levet ons wy leven in hem ende hy leven in ons ende hy mint ons ende wy minnen hem weder ende hy es een in ons met minnen ende wy sijn een met hem ende met allen synen gheminden in gracien ende in glorien ende alsoe sijn wy vergadert in een heylighe kercke in gracien ende in minnen ende in een heylighe kerstenheyt in hemel ende in eerde ende christus heeft ons vercoren ende ghemindt in synen gheeste met allen heylighen ende met allen inghelen ende hy hevet ons verheven met hem als syne gheminde familie voer sijnen hemelschen vader daer staen wy met hem gheeenicht ende met allen den synen in eenen gheest van minnen in dancke ende in love in reverentien in minnen in eewigher eeren dat is die oefeninghe christi ende sijnder gheminder voer de jeghenwoordicheit gods daer ghevoelen wy eenheit met gode in minnen inden heilighen gheest ende die eenheyt in minnen es fonteyne ende oerspronc alre gaven alre duechde ende alre heylicheyt ende alre goeder werken sy vloeyt altoes met gracien ende in yeghewelcken sonderlinghe na syn ambacht ende na syne weerde ende na sine wise daer hy gode in dient ende sy es intreckende in eenheit van minnen al dat sy ghegaeft heeft in ondersceede van gracien ende van duechden ende eenheit in minnen es altoes inblivende onbewecht een grondeloes abys in ghebrukene ende in salichede dit es de naeste wech die ic my verstae te levene in duechden ende in waerheiden twee rijcken syn te coope van beghinne der werelt dat eerste rijcke es dat rijcke der hemele met al sijnre glorien ende god daer binnen dat hevet christus ghecocht met sijnder doot allen denghenen die in hem gheloven ende hem dienen al totter doot hy heeft ghegheven dat rijcke der werelt ende al dat natuere in heeft al ghemeyn den goeden ende den quaden den sotten ende den vroeden ende dit syn al coopliede die uut gode gheboren sijn dat syn wijse coepliede die versmaden rijcheit der werelt ongheordende lust der natueren ende al dat sy besitten mochten met minnen inder tijt ende alsoe coopen si ende verkiesen dat rijc der hemelen gracie ende glorie ende eewich leven ende christum tot haren heere hy es die preciose perle die hem suect ende vindt hy vercoept al dat hy heeft ende coept dien eedelen steen dienmen met aldien dat ghescapen is niet verweghen en mach in dien acker gheestelijcs levens es der werelt verborghen die scat der rijcheit maer die wise coepman die den scat vonden heeft vercoept met groter bliscap al dat hy heeft ende al dat hy besitten mochte inder tijt ende coept den acker gheestelijcs levens daer die scat der rijcheit gods in verborghen is die hem in synen gheeste vertoent is die sotte coepliede sijn den vroeden contrarie in alre wijs want sy sitten in die wissel daer sy groot goet ende eewich leven winnen moghen ende sy verliesen hem selven ende al dat si schynen hebbende der syn sy in bedroghen want al dat sy vergadert hebben dat blivet hier sy en hebben niet sy en vinden niet dan helsche pyne ende eewich vier dit syn die sotte wisseleeren die christum ende gode versmaden gracie ende glorie ende eewich salich leven ende verkiesen jeghen den wille gods ende jeghen sijn eere hoe sy der werelt ende den sunden ende den duvel dienen moghen ende behaghen als haren vader ende haren heeren ende hi sal hem loenen alsoe als hy gheloent is van synen sunden met helscher pynen sonder eenighen troost ende sonder hoope al vergheten van gode versmaet in die eewighe ellende dat dit waer is dat tuyscht ons die gherechticheit gods dat alle doechde moeten gheloent syn ende alle sunden ghewroken dat leert ons natuerlijcke redene exemple ende scriftuere van beghinne der werelt ende christus selve sijn leven ende syn evangelie die apostelen haer leven ende kersten ghelove dat sy bescreven hebben dat die gherechtighe gaen in dat eewighe leven ende die sundaren in dat helsche vier die goede inghele ende die quade streden inden hemel onderlinghe maer die goede die gode minden ende dienden verwonnen den strijt ende vochten zege metter gracien gods ende die quade worden verwonnen ende uutgheworpen in die helsche pyne eewelijc verduemt die gheest ons heeren hevet sine discipule die hem dienen gheghaeft met vij gaven ende met allen duechden ende die duvel heeft syne discipulen beseten met vij duvelen ende met allen wisen van sunden ende aldus striden die quade jeghen die goede underlinghe hier inder tijt die in doechden volstaen die verwinnen den strijt sy volghen den rade gods ende alsoe sijn sy ghebenedijt noch hebben wy eenen viant die ons alder naest is die wy cleeden ende voeden moeten die met onzen gheeste een persoen is in menschelijcker natueren dat es onse senlijcke leven dat es contrarie onsen gheestelijcken levene want syne gheborte is van beneden uten vleesche ende die gheborte ons gheests es van boven uut gode ende hieromme moeten wy kimpen ende strijden met onsen gheeste ende metter gracien gods jegen onse eyghen vleeschs ende syne natuere dat moeten wy haten drucken ende versmaden ende niet dooden maer orboren inden dienste gods alsoe moghen wy verwinnen leven wassen ende toenemen in gracien ende in duechden altoes totter eeren gods maer leven wy naden vleesche ende na lost der natueren ende ghenuechde des lichamen soe sterven wy in zonden ende in eewighe verduemenisse wijsheit der werelt ende inghestorte wysheit van gode dese zyn contrarie ende striden onderlinghe gracie ende natuere duechde ende sonden goede ende quade sotte ende vroede dit syn alle coepliede die de werelt versmaden ende al dat verganckelijc is ende gode verkiesen dienen ende minnen sy vinden al dat salich ende ewich es ende dat syn wyse coeplieden maer die gode versmaden syn rijcke ende eewich salich leven ende die werelt verkiesen rijcheit ende eere ende al dat verganclijc es dat sijn sotte coepliede sy volghen lucyfer haren heere die was schoon ende rijc ende edel inder natueren maer hy was hoverdich behaghende hem selven ende versmaede synen god zyn eere ende synen dienste ende sinte michiel ende syne inghele hadden de wysheit ende de cracht gods want sy minden ende dienden gode alsoe streden sy onderlinghe de quade jeghen de goede maer die goede verwonnen den strijt ende lucifer ende syne partye worden uten hemelen ghestooten indie helsche pyne onsalich verduemt al sonder inde aldus muechdi merken met strijden verwint men de natuere adam onse ierste vader wert verwonnen vanden viant sonder strijt hy was edel ende rijc schoone ende wys ende sterc boven alle menschen die ye gheworden in menschelijcker natueren maer hy was een sodt coepman want hi gaf gode ende sine hulde eewich leven ende dat eerdsche paradijs al om eenen appelbete maer christus die gods sone ende marien hi was een wijs coepman ende een starc kimpe inden stride hy verwan al onse viande alsoe dat ons niemen deren en mach jeghen onsen wille ende sonder onse consent hy verwan de werelt ende den viant die de werelt beseten hadde hy scorde de helsche porten hy brac de yseren grendele ende verloste syne uutvercorne vriende uut des duvels kerker hy verwan hongher ende dorst hitte ende coude ende leerde ons soberheit dat wy niet en souden leven na ghenuechte ende lost der zinne hy verwan synen ghevoelleken wille ende sijn senlijcke leven hy gaf hem over ghehoorsam inden handen sijns vaders ende inden wille sijnre vianden in die bitter doot des crucen alsoe leert hy ons dat wy souden ons selfs vertyen onder alle creatueren ende gheven ons over sonder verkiesen inden vryen wille gods alsoe vonden wy christum levende in ons ende synen vrede die ons altoes bliven soude cristus es een wijs coepman hi heeft ons ghecocht eewich leven met sijnre tijdelijcker doot hy gaf lief om liever verganckelijc doeghen om eewighe bliscap hy heeft ons ghedient van minnen omdat wy met hem heeren souden zyn hy was arm om ons rijc te makene hy heeft ons ghegeven zyn vleeschs ende syn bloet in spijsen ende in drancke omdat hy in ons ende wy in hem woenen souden ende daer werdt alle strijt verwonnen die planeten zyn contrarie in haren werken ende strijden onderlinghe want zelcke zyn scalc ende wreedt ende onghenadich ende sulke zyn sachte milde uutvloeyende ende goedertieren in allen dinghen ende zelke dwingen die quade ende stercken die goede ende maken concordie in alre wijs dit es die natuere der planeten ende jeghewelc planete behout haer natuere die haer got ghegheven heeft ende aldus sijn die menschen die leven in bloeter natueren jeghewelc volcht sire planeten daer hy onder gheboren is die boven hem regneert na wise der natueren dese planeten regneeren ende domineren boven dat senlijcke leven in beesten ende in menschen maer boven redene en hebben sy gheene macht want natuerlijcke redene bedwinct aldat senlijc is ende ongheordent inder natueren die elemente sijn oec contrarie onderlinghe maer sy en striden niet want yeghewelc behout sijn stadt ende syne natuere die hem god ghegheven heeft maer die lichamen der menschen ende der beesten die vanden iiij elementen ghemaect zyn ende die van gode ende vanden planeten haer natuerlijcke leven hebben dat leven moet striden ende sterven van natueren want dat is vergadert in een natuerlijc leven heet ende cout droghe ende nat dese iiij vergadert in ons zyn een sterfelijc leven dat wy hebben ghelijc den dieren dat wy ontfaen hebben ende dat gheregeert wert vanden lope der hemele ende der planeten alse de elemente in ons metten planeten eendrachtich syn ende wel concorderen soe sijn wij ghesont inder natueren maer als sy discorderen ende onderlinghe contrarie sijn te heet oft te cout te droghe oft te nat dan moeten wy quelen ende als eenich vanden vieren te male verwonnen wert vanden anderen ende ghebrect inder natueren dan moeten wy sterven maer wy hebben noch in onze levende ziele een redelijc leven dat ons god ghegheven heeft dat eewich is ende dat niet sterven en mach in goede noch in quade daer wy den inghelen mede ghelijcken onse sterfelijcke leven dat hebben wy van lope der hemele ende der planeten die werken in onser natueren overmids die cracht gods die god in hem gheordent heeft der planeten kinder syn wij alle na wise der gheestelijcker natueren die niet vergaen en mach dese ij syn contrarie tijt ende eewicheit sterven ende eewich leven nu zyn wi alle coepliede van natueren die gheboren syn onder die planeten coopen ende vercoopen dat es wisselen lief om noch lievere gheven marcurius die seste planete es heere der coopliede inder natueren hy es eendrachtich met alle den planeten quaet metten quaden ende goet metten goeden want hy concordeert met hem allen syn loep es altoes byder zonnen ende hierom es hy wit blickende ende claer overmids naheit ende claerheyt der zonnen dat menne niet wel ghesien en mach noch en can overmids naeheit der zonnen ende hy regneert altoes in uutgaen van meye ende in uutgaen van oechste dat sijn die blijtste ende rijcste tijde vanden jare want wassen es inden meye ende rijpen es inden oechste ende marcurius es heet ende verschs van natueren ende alsoe syn sine kindere die in syne ignacie gheboren werden heet ende verschs sanguine van goeder complexien goedertieren ende blide van natueren ghelijc den kinderen die onder der sonnen ignacie gheboren werden want dese ij planeten zyn ghesellen ende haer kindere zyn ghelijc in veel dinghen dese menschen sijn wijs van natueren scalc ende behendich sy connen wel wandelen met goeden ende met quaden met rijcken ende met armen si connen wijsse leeren ende waele spreken als taelmanne peys maken copen ende vercopen zamencoperen syn lieghen ende bedrieghen nadat sijs connen ende daertoe ghemiedt sijn sy sijn heblijc wijs ende constich in woorden ende in werken in wisen in manieren ende in allen dinghen des sy hem onderwinden ende hieromme werden sy dicwile verheven bekint ende ghemindt van groten heeren ende vercrighen groten staet rijcdom ende eere na wise der werelt maer al sijn die marcuriale dat sijn marcurius kinder wys scalc ende behendich van natueren overmids haer ingheborteghe natuere sy en moghen sonder de godlijcke ghenade dat rijc gods niet sien vinden noch besitten want natuere en hevet gheen werc boven haer selven jeghewelcke planete ghevet haren kinderen die in haer ignacie gheboren werden die natuere die sy ontfaen hevet van gode ende hierom sijn die menschen onghelijc van natueren van complexien van manieren ende van seden nochtan sijn sy alle een in menscelijcker natueren maer in lijfelijcker gheborten volghet yeghewelc mensche van naturen sijnre planeten daer hi onder gheboren is al dat van adams sade gheboren is onder den lope der hemele der sterren der planeten dat is al vleeschs ende bloet senlijc ende sterfelijc van natueren die planeten en hebben noch willen nocht weten noch leven ochte eenich vermoghen van hem selven maer overmids die cracht gods die in hem leeft soe gheven sy allen creatueren beneden den firmamente tot inden gront der zee leven ende wassen ende menich onderscheet van natueren ende van gheslechten inder eerden ende inden watere ende inder locht daer god die werelt mede ghechiert hevet van beginne te sijnre eeren ende te onser noet onse noet is dat wy ons selven bekinnen ende gode oefenen ende minnen wij sijn alle uten vleesce gheboren ende sterfelijc van natueren ende alsoe zyn wy alle kinder der planeten die ons regeren ende boven ons regneren indit leven der sterfelijcker natueren maer werden wij verheven boven natuere ende anderwerf herboren uten gheeste gods soe syn wy de sonen gods van ghenaden ende hy regneert in onsen gheest met synen gheeste ende ghevet ons sine vij gaven die ons regeren ende ordineren in allen manieren van duechden in claer bekinnen onthoocht in minnen met hem gheeenicht in eewich leven tusscen dat leven der natueren ende der ghenaden soe heeft god ghescapen die redelijcke ziele die senlijc es beneden hare ende redelijc in hare ende gheestelijc boven hare ende dese iij syn een leven inden mensche van natueren deser redelijcker zielen heeft god ghegheven die waghescale in haer handen ende hevet hem selven ende alle dinc daerinne gheleecht die hy ghescapen heeft ende eyscht ende ghebiet onser redenen ende onser minnender cracht dat wy alle dinghe effene weghen alsoe sy te weghene syn ende dat wy dan dat beste verkiesen dat is hy selve ende dit tuycht ons natuerlijcke redene dat wy dat schuldich zyn te doene want van natueren syn wy altoes gheneycht ten besten dat wy ons verstaen nu merct dan met levenden ernste dies wy alle van noode behoeven god heeft ons eewelijc aenghesien ende bekint in sijnre wijsheit ende hy wilt dat wy onse inwindighe oghen opdoen ende hem aensien in ongheveynsder sempelheit ende hy heeft ons eewelijc gheroepen ende wilt dat wy onse inwindighe ooren ontpluken ende hooren dat inspreken sijnder ghenadicheit hy heeft ons eewelijc vercoren ende hy wilt dat wy hem verkiesen boven alle ghescapenheit ende hy mindt ons ende hevet ons eewelijc ghemint ende hy ghebiet ons dat wyne eewelijc wederminnen dat es gherechticheit lief met lieve vereenicht daer steet de waghe effene ende ghelijc minne es eewich sy beghint in gode ende gherijnt onsen gheest ende eyscht ons wederminne ende alsoe wert minne gheoefent tusschen gode ende ons als een gulden ring die beghin noch inde en heeft in gode beghint onse minne ende in hem wert sy volbracht hy gheeft hem selven in onsen gheest ende wy gheven ons weder in synen gheeste daer es der minnen waghe ghestilt daer draghen wy dat beelde gods in onsen gheeste ende alsoe leven wy uut gode toe gode ende in gode ende een met gode dan sijn wy wise coepliede want wy hebben onse al om sijn al overghegheven ende onse al in sijn al te male beseten ende vercreghen daer syn wy soenen ende draghen dat beelde gods in onsen gheeste daer wy toe ghemaect zyn dit leven es boven ordene boven redene ende boven sen daer sijn wij een met gode zonder verlies ochte ghewin maer ghy sult merken dat wij niet en sijn ghemaect alleene tot den beelde gods ende een met gode te syne maer wij sijn oec ghemaect tot den ghelijcke gods gode ghelijc te syne dat es gheordent te sine in liefden in minnen in karitaten ende in allen duechden karitate en suect niet eyghens maer te levene na den liefsten wille gods es haer meeste vroude ende hierom moeten wy ons selfs ende ons eyghens willen vertyen in doene ende in latene ende in ghedoeghe sonder wederwille oft anders te verkiesene god hevet onsen wille ghescapen dat hy ons eyghen niet sijn en soude maer sine dien ghescapen heeft ende daeromme diene voer sijn eyghen proper houdt ende besit hi es een dief ende mordenare want hy neempt gode dat van rechte sijn es ende hem alleene toebehoort ende dient sijnder eyghenheit in sunden ende alsoe es hi knecht der zunden ende want hy knecht es der sunden soe es hij oec knecht des duvels ende die den duvel dient doot hem selven ende verliest vryen toekeer te gode in minnen ende daeromme salne die duvel lonen alsoe hy synen knechten pleghet te lonen dat es metter eewigher helscher pynen eest dat hi in sinen dienste sterft alle die leven in gracien ende in glorien die en hebben maer eenen wille dat is die liefste wille gods want sy sijn alsoe gheeenicht inden vryen wille gods dat sy anders niet en moghen noch en connen ghewillen dan god wilt sy sijn alle een leven met gode een in sinen wille ende hy leeft in hem allen met sijnder gracien in menichfuldeghen gaven ende alsoe sijn sy hem ghelijc met onderscede in menichfoudighen wysen van duechden eyghen wille wilt voregaen ende wilt dat hem god volghe ende dat hy doe alsoe hy wilt niet alsoe god wilt eyghen wille es hoverdich onghehoorsam afkeer van gode gront alre quaetheit eyghen wille wilt heere sijn boven gode ende boven alle menschen mocht hem gheschien hy es crighel ende ongheordent in allen dingen hy en concordeert met niemennen langher tijt inden hemel en mach hy niet comen inder eerden en heeft hy gheene vrede inder hellen es hi begraven nydich wederwille es sijn graf onse eyghen wille es onse van natueren die niet goets en vermach van hem selven als van hem selven want al onse vermoghen es van gode ende hierom ghebiet ons god dat wy ons selves vertyen ende al onser eyghenheyt ende wy ons overgheven in synen vryen wille ende alsoe vermoghen wy alle dinc met hem want wy sijn eene vryheit met hem hy ghebiedt ons dat wy hem meynen ende minnen boven ons selven ende boven alle creatueren sonder opsien van loone want minne es loen ende eewich leven wij zullen minnen sonder ommesien ofte wederkeer want minnen om ghemint werden dat es natuere ende ongheordent in minnen aerde wy sullen met synen vryen wille een sijn soe leven wy zonder commer ende sorghe wy selen met hem gheven ende nemen doen ende laten minnen ende haten soe zyn wy met hem gheenicht in vryheiden ende een wille met hem wij sullen liever hebben in hem te ghelovene te hopene ende te ghetrouwene dan seker te syne eewichs levens wy sullen vryelijc verkiesen hem eewelijc te dienene te danckene ende te lovene alsoe die inghele ende die heilighen doen dit es eewich leven maer wij selen alsoe ledich ons selfs sijn ende ons eyghens willen in synen vryen wille ghestorven wat hy met ons doen wilt in tijt ende in eewicheit dat sal onse meeste blijscap sijn hy ghebiet ons dat wy hem eewelijc minnen maer hy en ghebiet ons niet dat wy loen verkiesen die niet en willen sijn daer god wilt maer daer sy willen daer leeft noch natuere ende eyghen wille inne die en sij niet volwassen in minnen die inde helle ware eyghens willen ghestorven inden vryen wille gods hy en soude niet bernen die oec inden hemel eyghens wille ware yeghen den wille gods hi soude onsalich sijn die gherechticheit gods wilt die quade verduemen ende die ghenadicheit gods wilt die goede behouden nu segghen selke menschen sy en willen niet verduemt sijn al woudt god ende sy willen salich sijn weder god wilt ocht niet en wilt dese ghelijcken wel den duvel ende den verduemden menschen die gode contrarie sijn in alre wijs sy en willen niet verduemt sijn nochtan dat god wilt sy souden gherne salich sijn jeghen den wille gods dat sijn doetzonden die eewich zyn in allen verduemden gheesten ende in allen quaetwillighen menschen die gode contrarie leven ende alsoe sterven god vermach alle dinghen die gheordent syn maer hy en vermach niet dat dieghene die hem minnen verduemt souden sijn als sinte peeter ende ander heilighen ende diegheene die hem niet en minnen behouden souden sijn alse judas pylatus ende ander quade menschen goede menschen hebben liever den wille gods dan hueren eyghenen wille ende hieromme hadden si liever inde helle te syne metten wille gods dan inden hemel yeghen synen wille die sundaren sijn contrarie gods want sy willen salich syn ende gode niet minnen dat es onmoghelijc ende ongheordent ende dat es leven in doetsunden die gode niet en mint al waer hy inden hemel hy soude onsalich sijn ende verduemt ende die gode mint alwaer hy in die helle hy soude nochtan salich sijn ende van gode ghebenedijt die goede menschen willen sijn daer god wilt want sy sijn eens willen met gode ende daerom hebben sy eewighen vrede wildi behouden syn soe versmaedt uwen eyghenen wille alsoe hy gode contrarie es ende verkiest ende leeft den wille gods soe muechdi met hem vereenighen in syne glorie in een eewich salich leven ende hieromme wildi gode leven ende hem ghelijcken soe moety met hem haten ende minnen sonder eyghenheit ghy moet haten dat hy haet dat es sunde ende ocsuyn van sonden ongheordende neyghende ende liefde alre ghenuechten des lichamen ende lost der zinne die ongheordent is ghy moet u cruce draghen ende christum navolgen ende versmaden uwen eyghenen wille uwe goetduncken ende u wanen sijn wiser ende beeter dan andere menschen hierjeghen suldi striden ende verwinnen soe hebdy eenen goeden wille die metten wille gods concordeert want ghy haedt dat hy haedt dat es die wille gods dat wy alsoe ghestorven sijn onser eyghenheit in synen wille dat wy beden moghen alsoe hy beedde doen hy sterven woude vader niet mijn wille maer dijn wille moet gheschien voert wilt god dat wy met hem minnen aldat hy mint god hevet ghescapen hemel ende eerde ende alle creatueren ende daermede dient hy onsen sterfelijcken levene ende hy wilt dat wy met zielen ende met live ende met allen creatueren die wy orboren in onser noot hem dancken loven ende dienen te sijnre eewigher eeren ende dat es ghelijc ende recht hy hevet ons alsoe zeere ghemindt dat hy ons heeft ghegheven synen eengheboren sone met ons allen mensche te sine ende hy hevet hem ghenedert tot der doot ende ons ghehoocht totten eewighen levene ende alsoe woude sijn hemelsce vader ende sijn redelijc leven en mocht anders niet willen dan god woude ende alle die met hem willen alle dat hy wilt die sijn alle uut gode gheboren ende discipulen christi nu wilt god alle menschen behouden in dat eewighe leven maer die sijn leere ende sijn ghebod versmaden ende hem contrarie in sunden leven die sijn uut des duvels rade gheboren goetwillicheit es gront van allen duechden eenheit metten wille gods es boven alle duechde die goetwillighe mensche die sijns selfs verloechent ende sijns eyghens willen vertijt ende hem overgheeft inden vryen wille gods sijn goetwille es volmaect hy leeft sonder vreese ende commer sijns selfs hy heeft zijn sterfelijc leven ende al dat verganclijc es ghetorden onder syne voete ende hy es na sijn ghevoelen versekert eewichs levens hy wilt met gode aldat god wilt ende hi hevet vrede met gode ende in gode die niemen vertoeren en mach want hy es saechte ende oetmoedich gheboren uut gode ende christus levet in hem met alle syne gaven ende alsoe doet hy in ons allen eest dat wy ons selfs vertyen ende hem alleene leven hy leert ons syne ghemeyne weghe ende sine inwindighe verburghene pade dat sijn sine ghebode ende hemelsche rade hy toent ons dat hy van minnen nedercomen es tot ons ende dat hy ons gheleert ende gheleeft heeft ende van minnen ghestorven es om onsen wille ende sijn glorioes opverstaen levende in ons syne wonderlijcke hemelvaert die stadt der glorien bereet hy ons sine minne ende sinen heilighen gheest vloeyt hy in ons sijn wedercomen ten lesten daghe oordeelen alle die werelt wy met hem ende hy met ons gheloeft hi ons hierin sullen wij ons verbliden ende hopen in allen tijden soe leven wy in hem ende hy in ons siet dit es onse ghelove ende ghemeyn regule der heiligher kerstenheit die eewelijc voersien was ende ghescreven in dat bouc des levens dat die wijsheit gods es dese regule hevet christus bracht ende hevetse gheleeft ende gheleert ende die apostelen ende die heylighen hebbense ontbonden ende verclaert ende die selve regule was vertoent van beghinne der werelt den patriarcken ende den propheten inde wet der natueren ende inde wedt der scriftueren ende sy es gheoefent in parabolen ende in ghelijcken in menigher wijs maer sindt dat christus die wet der evangelien op eertrijcke brachte in die regule der heiligher kerstenheit ende levede ende leerde synen discipulen dat sijn alle diegheene die hem navolghen maer die hem versmaden ende sine regule ende alsoe sterven die sijn alle verduemt want sijn leven ende sine regule es een fundament van allen ordenen in allen state van religien ende in allen wisen van heilighen levene ende in allen oefeninghen der heiligher kercken in sacrificien in sacramenten ende in al datmen leven mach kersten ghelove es ghefundeert op christus ende op sijn leven ende syn leven dat es sine regule ende sonder sine regule en wort niement behouden die regule ons heeren jhesu christi ghebiet ons allen dat wy houden alle die gheboden gods in rechter ghehoorsamheit ende dat wy ghedoeghen den liefsten wille gods in allen dinghen die god op ons ghestaet in oetmoedigher verduldicheit dit es die wedt der ghebode ende der evangelien die christus levede ende leerde allen menschen die behouden willen zyn voertmeer soe leert ons christus willen wy hem ghelijcken ende synen rade volghen alsoe hi levede ende leerde soe moeten wy de werelt versmaden ende ons selfs vertyen ende ons eyghens willen in die vryheit sijns willen ende al dat wy met minnen bezitten mochten ende alsoe moeten wy hem navolghen onghehindert in pueren gheeste te sinen hemelschen vader die oefeninghe die hiertoe behoort es ongheveynst voer de eewighe waerheit dat es gode meynen ende minnen ghebenedyen dancken ende loven eeren beeden ende aenbeden inden gheeste ende inder ewicheit die es die regule alre menschen die volmaect willen zyn inden rade gods ende inden levene ons liefs heeren jhesu christi die regule ons heren jhesu christi die ghebiet ons dat wy ghehoorsam sijn ende strijden jeghen onsen eyghenen wille ende gheneychtheit onser natueren ende dat wy christum navolghen in die ghebode die hy selve leevede ende leerde ende alsoe moghen wy gode behaghen ende met hem besitten eewich leven boven die ghebode soe raedt ons christus ende syne regule willen wij volmaect sijn in sijnre regule soe moeten wy die werelt versmaden ende ons selfs verloechenen ende al onser eyghenheit indie vryheit gods ende alsoe christum navolghen in eenvuldiger minnen ende in puerheiden van gheeste ende alsoe moghen wy met hem ende met allen heilighen in gode vinden ende besitten raste ende ghestilde salicheit daer sijn volbracht ghebode ende rade ende eenheit met gode in minnen beseten inder hoochster eedelheit die ordinancie van onser regulen hevet in hem iij sunderlinghe feesten int jaer die altoes vernuwen in behorlijcken tijden met nuwer bliscap van menigher oefeninghen inder heiligher kercken die eerste feeste leghet inden winter die ander inden linten ende die derde inden zomer die eerste feeste es inden winter beghin eewichs levens ende alre salicheit dat die vader gaf synen sone in onser natueren ontfaen ende gheboren vander maghet marien god ende mensche met ons te syne die ander feeste es inden lenten die leert ons dat christus die gods sone hem selven ons gaf tonfane inden heilighen sacramente ende overgaf inden wille sijns vaders ende inde hande der felre joden te stervene om alle dieghene die in hem gheloven sullen ende hem ter eeren den sunden sterven sullen want die selen alle met hem opverstaen in die glorie gods dit es die feeste van paesschen die alle ghelovighe verblijt met sonderlingher vroude eewichs levens die derde feeste is inden somer dat de vader metten sone gaf synen gheest sinen apostelen opden sinxendach die hemel ende eerde hevet vervult ende alle die in hem gheloven hoopen ende minnen die sijn alle vol eewiger blijscapen ende salicheden die vierde feeste die noch toe te comen is die wij ontbeiden verlanghen gheloven ende begheren dat es de leste dach der werelt dat christus comen sal vanden hemel hierneder met groter macht ende moghentheit met inghelen ende met synen heylighen oordelen quade ende goede indien daghe selen alle feesten ende hoochtiden die verganclijc sijn volbracht werden in eene feeste ende in eenen gloriosen dach die eewelijc dueren sal ende christus sal de syne die hem ghedient hebben ende synen hemelschen vader ghebenedyen ende vueren in syne glorie die hem bereet is van beghinne der werelt ende hy sal vermaledyen die hem nu versmaden ende syne ghebode ende salse met synder gherechticheit senden metten duvel in dat helsce vier dat nemmermeer gheblusschet en wert dit es die ordinarijs der heiligher kercken in kerstenen ghelove dies niet en gheloeft hy es verduemt noch zyn vele ander feesten int jaer van onsen heere ende van synen heilighen diemen ghemeynlijc eert ende oefent in die heilighe kercke ende zulcke sunderlinghe ende alleene werden gheoefent ende gheviert inde lande daer de heilighe woenden leefden ende storven inde eere gods alle dese feesten sullen volbracht werden inden lesten daghe in eene glorie gods hem allen ghemeyne ende yeghewelcken sunderlinghe na syne weerde dit es dat rijcke gods ende sijnre familien cristus selve es onse regule sijn leven ende sijn leere es onse ordinarijs ende onse ghemeyne breviarijs in alle de werelt dien selen wy met ons draghen waer wy sijn sijne passie ende syne doot in onse memorie sonder vergheten sijn minne ende trouwe in onse herte met loste ende met liefde beseten sijn gloriose leven woenende in onse minnende siele dat es onse spijse alsoe moghen wy eewelijc eeten dit es een ghemeyn breviarius den leeken ende den gheleerden die hierna leven ende haer ghetijden houden die zelen ten oordele gods christo antwerden ende coenlijc spreken heere wy begheerden u te behaghene ende u eewelijc te lovene ende te dienene ende hieromme soe hebben vele heilighen oordenen ende state van religien ghesticht onghelijc van habite van wisen van ordenen van manieren van oefeninghen ende ban ghetyden daer sy gode in loefden ende dienden ende yeghewelc van hem allen begheerde ende meynde te levene ende te stervene in die wise die hi voer hadde naden liefsten wille gods ende hieromme sijn alle ordenen ende alle state van religien vergadert ende op een fundament ghefundeert dat es christus jhesus hy es beghin ende inde van allen goede overmids hem ende in sinen name sijn alle dinghen volmaect ende wel gheordent in hemel ende in eerde ende in allen goeden menschen die hem dienen ende hieromme hevet die heilighe kercke in synen name ende in die eere sijns vaders ende overmids den heilighen gheest gheordineert menichfuldeghe wijsen van dienste in sacrificien in offranden in oefeninghen van binnen in goeden werken van buten in messen in penitencien in abstinencien vore sunden met ufeninghen der vij sacramenten ende metten vij ghetijden die alle menschen schuldich sijn te houdene met kerstenen ghelove in eenigher wijsen die sy verkiesen daer sy in begheren gode te levene na sijn behaghen dat eerste ghetijde inder heiligher kercken inder nacht dat sijn de mettenen dan sullen die goede ghelovighe menschen haren breviarijs opdoen ende lesen die legende ons heeren jhesu christi ende selen gods ghedincken met hertelijcker liefden ende met verhavenen gheeste ende sullen spreken yeghewelc in sijn ghevoelen heere doet op mijne herte ende mijnen mont ic sal condighen dynen lof ende dyne eere heere siet my ane ende haest my te hulpen opdat ic uwen lof ende uwen dienst volbringhen moghe heere ghy hebt my inder eewicheit aneghesien gheroepen ende vercoren ghemeint ende ghemint eest dat ic in u gelove ende vryenlijc dienen wille al tot der doot want ghy hebt ons ghescapen tot uwen beelde dat es een te sine met u in minnen ende ghi hebt ons ghescapen te uwen ghelijcke dat wij overmids uwe gracie u ghelijcken moghen in allen wijsen van duechden ende ghy hebt u ghenedert onder al ende ons ghehoocht boven al dat ghy ghescapen hebt ende ghy hebt ons soe seere ghemindt dat ghy ons hebt ghevisiteert in dese elinde ghy hebt onse menscheit aenghenomen ende aenghedaen ghy wort gheboren inder nacht van marien ende in een crebbe gheleecht cleyne ende oetmoedich tusscen ij besten ghi hebt den nacht ghechiert met uwer gheborten die inghele songhen u lof die goetwillighe menschen die u leven besitten in u eewigen vrede hier beghinnen wy die eerste noctuerne ofte ure van onser mettenen in een ghedincken der passien ons heeren doen hi synen discipulen ghegheven hadde syn vleeschs ende sijn bloet inden sacramente ende hare voete ghedweghen hadde in oetmoedigher nederheit ende hem ghedient hadde met groter weerdicheit daerna dede hy een lanc sermoen dat sinte jan bescrift in syn evangelie daerna nam hy zijn discipulen met hem ende ghinc over een water dat cedron heet in eenen hof daer hy dicwile in plach te gane ende sprac tot hen sit hier waect ende beedt dat ghy niet en valt in becoringhen doen nam hy sunderlinghe met hem peeteren ende zebedeus soen jacobe ende janne ende ghinc een luttel voert ende bedruevede hem ende sprac tot hem mijne ziele es bedrueft totter doot beydt hier mijns ende waect met my doen ghinc alsoe verre van hem alsmen met eenen steene worpen mochte ende met gheboechde knien viel hy neder op syn aenschijn ende beede met oetmoedighe bedruefder herten ende sprac abt vader alle dingen sijn in dyne macht eest moghelijc soe neemt van my dese ure ende desen kelct nochtan en moet niet gheschien mijn wille maer dat du wils doen stont hy op van synen ghebede ende quam te synen apostelen ende vantse slapende doen sprac hy tot peeteren en mochty een ure niet waken met my waect ende beedt dat ghy niet en valt in becoringhen mijn gheest es berret maer dat vlees es cranc hier leert ons jhesus christus dat wy met hem waken sullen ende beeden ende met onsen gheeste ende metter gracien gods striden ende verwinnen onse vlees ende onse natuere ende gode ghehorsam sijn in alle doghene totter doot ende dit es de eerste ure vander nacht daer wij christum mede navolghen ende ghelijcken in die ander ure ghinc jhesus van synen discipulen alleene beeden hi hief op syne oghen inden hemel ende sprac vader en mach dese kelct van my niet lijden ic en salne drincken soe ghescie dynen wille doen gaf hy over ghehoorsaam ende oetmoedich lyf ende ziele ende syne ghescapenheit in die moghende hande sijns vaders ende begheerde dat alle dinghen volbracht worden in hem die voerghesien ende gheordent waren indie eewighe wijsheit gods ende hy gaf hem vrijlijc over sonder eenich verkiesen inden liefsten wille gods ende daer vant hy raste ende vrede inden gheeste maer doe hy aensach die teederheit sijns lichamen ende sijnre natueren ende die grootheit der passien ende pynen die hy doeghen moeste ende woude doen wert sijn herte seere bedruct ende vervaert ende bedrueft ende al sijn senlijc leven ziele ende lijf herte ende sen want hy was starc ende ghesont levende ende jonc die scoenste die gracioeste man die noyt in eertrijcke quam hy viel neder op die eerde in mesbare ende ongheduere want naden gheeste woude hy sterven ende naden vleesche woude hy leven doe quam een inghel vanden hemel ende troosten in synen stride sijn gheest was bovenal verhaven leedich ende los salich ende gode gheenicht in minnen sijn redelijcke ziele was vol ghenaden wijs ende claer innich ende devoet begherende ende biddende vore dieghene daer hy om sterven soude maer al sijn ghevoelen was in anxste ende in vreesen ende overbeelt metter passien ende metter bitter doot ende hieromme beedde hy langhe ende in minnen verwan hi vleeschs ende bloet ende gaf hem over inden wille sijns vaders ende in die victorie was die arbeyt soe groot dat uut allen synen leden vloeyde bloedich sweet nederlopende opdie eerde doen stont hy op ende quam te synen discipulen weder ende vantse slapende haer oghen waren versweert ende sy en wisten niet wat sy hem antwerden souden in die derde ure vander nacht liet hy sine jongheren ende danctte ende lovede synen hemelschen vader dat hy met sijnre gracien verwonnen hadde eyghenheit sijns willen ende bat voer alle dieghene die hem navolghen in minnen ende haer selfs verloechenen souden dat sy overmids hem ghedoept souden werden inden heilighen gheest ende haer inwindige leven vervult metter gracien gods doen stont hy op van synen ghebede ende quam te synen discipulen weder ende sprac tot hem nu slaept ende rast het es ghenoech die eerste wakinghe met drie uren vander nacht zyn leden nu comt die vierde ure vander nacht dat des menschen sone sal ghegheven werden in die macht der sondaren staet op ende laet ons gaen hi es ons nakende die my hen leveren sal doe jhesus dit ghesproken hadde doe quam judas die een vanden xij jongheren hadde gheweest ende eene grote scare van volcke met lanternen met wapenen met sweerden ende met branderen die ghesent waren vanden vorsten der priesteren ende vanden oversten des volcs ende diene verriet hadde hem ghegheven een teeken dien ic cusse die eest houten vaste ende leyttene wijselijc doen ghinc hy voert tot jhesum ende sprac ghegruet bistu meester ende custene ende jhesus antworde judas gheveste des menschen sone met eenen cussen vrient hoe bistu hier ghecomen doen torde hy voort ende sprac wien suecty ende sy antworden jhesum nazarenum ende jhesus antworde ic bent doen verloren sy alle haer macht ende vielen achterweert neder ter eerden doen vraechde jhesus anderwerf wien suecti sy spraken jhesum nazarenum doen sprac hy ic hebt u gheseyt dat ict ben suecty my soe laet dese wechgaen doen torden sy voort ende grepene ende hildene doe dat syne jongheren saghen doen spraken sy heere willen wy slaen metten swerde doe trac symoen peter syn mes ute ende sloech een des biscops knecht zijn rechte oore af doen sprac jhesus tot peeteren steect in dijn sweert die kelct die my mijn vader ghegheven heeft dien salic drincken en weetstu niet dat ic mijnen vader mach bidden dat hy my sende xij legioen van inghelen hoe soude dan die scriftuere vervult werden want het moet aldus gheschien doen sette jhesus des knechs ore weder aen sijn hoot ende hy wert ghesont hierna volghet die vijfste ure van der nacht inden welcken dat jesus sprac tot den scaren des volcs die daer comen waren om hem te vane ghy sijt jeghemy uut comen te vane met swerden ende met stocken als oft ic ware een mordenare ic was alle daghe met u lerende inden tempel ende ghy en vingt my niet maer dit es uwe ure ende eene nacht der demsternessen ende dit es al daerom gheschiet dat die scriftuere der propheten vervult werde doe lietene syne discipule ende vloen alle van hem in die seste ure vander nacht grepenne der joden knechte ende worpene onder hare voete ende bonden hem syne ghebenedijde hande ende also ghebonden leyden syne tot annas huys die was chayphas sweer die doen biscop was in dat jaer doen volchde hem symon peeter van verren ende noch een ander discipel tot vore de sale des biscops maer die jonghere was wel bekint metten biscop ende ghinc met hem in dat vrijthof voer de zale ende peeter bleef buten staende voer de poorte doe ghinc die ander jongher ute die daer bekint was metten biscop ende sprac totder dernen die de porte huedde dat sy peeteren in liet gaen ende doe die deerne peteren sach doen sprac sy tot hem en bistu niet een van des menschen jongheren doe antworde hy den wive ic en kints niet noch ic en weet niet wattu segghes doen stonden daer binnen inden hof die knechte ende die dienaren by eenen viere want het was cout ende wermden hen ende peeter ghinc mede ende wermde hem omdat hy sien soude wat men jhesus doen soude doe quam een ander deerne soe sy peeter sach doen sprac sy tot dien dier daer stonden dese was oec met jhesus van nazareth doen spraken oec die andere die daer stonden tot peeteren waerlijc du bist een vanden jongheren want dijn sprake wroeghe dy selven doen loechende peeter sijns met eeden ende swoer dat hijs niet en kinde ende daerna voer eene corte tijt soe sprac een van des biscops knechten en saghic dy niet inden hof met hem ende doen loechende peeter derdewerf doen sang die hane anderwerf ende doen keerde hem jhesus omme ende sach op peeteren doen ghedachte peeter des words dat hem jhesus hadde gheseecht eer die hane singt tweewerf soe sulstu my loechenen driewerf noch leden doen ghinc peeter uut ende weende bitterlijc ter sevenster uren leydden die knechten jhesum voer annasse den biscop doen vraechde annas de biscop jhesus van synen jongheren ende van sijnre leringhen doen antworde jhesus ic hebbe oppenbaer ghesproken inde werelt ic hebbe altoes gheleert inder synagoghen ende inden tempel daer alle die jueden te gader comen ende in heymelijcken steden en hebbic niet ghesproken wat vraechstu my vraghet dengheenen diet ghehoort hebben wat ic gheseecht hebbe als jhesus dat ghesproken hadde stont daer een van des biscops knechten ende gaf jhesus eenen kinnebacslach ende sprac antwordstu soe eenen biscop doen antworde jhesus heb ic quaet ghesproken soe gheeft ghetughe van quade maer heb ic wel ghesproken waeromme slaetstu my ter achtender uren vander nacht sende annas jhesum al ghebonden tot chayphase die doen biscop was in dat jaar ende daer vergaderden vore den biscop die vorste der priesteren ende die scare des volcs met den scriben ende sochten alle valsche orconden jeghen jhesum hoe dat syne ter doot bringhen mochten ende sy en vonden niet nochtan dat vele valsche ghetughe daer quamen ende vele tuyghede maer haer ghetuyghenisse en was niet bequamelijc in die neghenste ure quamen twee valsche orconden ende seyden wy hebben ghehoort desen seggen ic hebbe macht den tempel gods te destruweerne die met handen ghemaect is ende in drien daghen te maken eenen anderen tempel sonder hande ende jhesus sweech ende en antworde niet doen stont op die vorste der priesteren ende ghinc staen in midden vore jhesum ende vraechde hem ende sprac en antworstu niet te dien dat dese jeghen dy orconden ende jhesus die sweech ende antworde niet doe vraechde hem echter de vorste der priesteren ende sprac ic beswere dy biden levenden god dattu ons segghes oftu bist christus des levende gods sone doe antworde hen jhesus ende sprac du segges want ic bent segghict u ghy en gheloves my niet vraghic u ghy en antwordt my niet noch ghy laet my niet gaen nochtan segghic dy dat ghy voertmeer sult sien des menschen sone sitten ter rechter hant der moghentheit gods ende wedercomen inden wolcken des hemels doe scoerde de vorste der priesteren zyn cleedere ende sprac blasphemavit dat is hy hevet gode lachter ghesproken wat behoren wy yet meer ghetughen siet ghy hebt ghehoort blasphemye uut synen monde wat dunct u doe antworden sy alle ende spraken hy es schuldich der doot doen spuden sy hem in sijn aenschijn ende diene hielden bespottene ende decten hem sijn aenschijn ende gaven hem halslaghe ende doe syne bespod hadden quamen andere ende gaven hem kinnebacslaghen in sijn aenschijn ende spotten met hem ende seyden prophetere ons christe welc eest die dy sloech ende vele ander versmadenissen daden sy hem die niet bescreven en syn die duerde drie uren lanc tot by den daghe in dien tijde doen jhesus doeghen woude om onsen wille doe hadde de nacht xij uren dat waren iiij wakinghen elc wakinghe hadde iij uren indie eerste wakinghe vander nacht verloechende jhesus sijns selfs ende sijns eyghens willen ende gaf hem over inden wille sijns vaders oetmoedich ende ghehoorsam in versmaedden doeghene sonder verkiesen totter doot die ander wakinghe vander nacht bewijst dat jhesus gaf der jueden knechte macht dat syne mochten vaen binden ende leyden al ghebonden te annas huyse indie derde wakinghe vander nacht ghedoechde jhesus sonder wedersegghen swighende ende oetmoedich valschs ghetuyghen ende verraderen diene wroegden vore chayphas den biscop omdat jhesus de waerheyt sprac vore den biscop ende vore dat volc soe wert hy versmaet ende benydt van hem allen als een onghelovich mensche die gode lachter ghesproken hadde ende met rechte wel verdient hadde de doot in de vierde wakinghe vander nacht gaf hem jhesus vrylijc onder al dat volc oetmoedich onnosel ende ghedoechsam dat syne mochten versmaden bespotten ende bespuwen na al haren wille alsoe vele alst god ghestaden woude aldus wilt christus dat wy ons selven versmaden ende hem navolghen in allen doeghene oetmoedich ghehoorsam ende ghelaten onder den wille gods ende onder der sunden knechte ende onder die prelate der heiligher kercken gheestelijcke ende werlijcke ende onder alle menschen die ons haten ende versmaeden quellen ende persequeren al totter doot dit es onse nachtghetijde dat wy mettenen heeten dat eerste ghetijde vanden daghe heeten wy prieme dat es ij uren lang inde eerste ure vanden daghe leidden der jueden knechte jhesum ghebonden in dat dinghuus ende gavenne pontio pylato den rechtere maer sy en ghinghen selve in dat dinghuys niet omdat sy niet bevlect en souden werden maer dat sy eeten mochten dat paeschlam doe ghinc pylatus uut tot hem ende sprac wat es die wroeghinghe die ghy brinct jeghen desen mensche doe antwerden sy en waer hy niet een mesdadich mensche wy en haddene dy niet ghelevert want wy hebbene vonden verkerende onse volc ende verbiedende den keyser cheyns te gheven ende hy sprac van hem selven dat hy ware christus doen sprac pylatus neemten ghy ende oordeelten na uwe wet doen antworden die joden ons en is niet gheoorloeft yement te dodene doe judas dat sach diene verriet dat hy verdoemet waster doot doen hadde hy berouwenisse ende gaf den vorsten der priesteren ende den ouden des volcs die xxx silvere penninghen daer hy jhesus om vercochte ende sprac ic hebbe dat gherechte bloet overghelevert doe antworden sy wat gheet ons dat ane besich du doen werp judas die xxx penninghe inden tempel ende ghinc weech ende verhinc hem selven aen een stric ende al hadde judas rouwe van dat hy mesdaen hadde hy en sochte gheene ghenade noch hy en hadde gheene hope dat hem god vergheven soude ende daerom en dede hem sijn rouwe ghene stade ende moet bliven verdoemt ende een eewich kint der hellen hierna ghinc pylatus anderwerf in dat raethuys ende ontboet jhesum voer hem ende sprac du biste een coninc der jueden jhesus antwerde spreecstu dat uut dy selven oft hebbent dy ander gheseyt van my pylatus sprac ende antwerde hem ben ic een jode dijn volc ende dyne vorste hebben my dy ghegheven wat hevestu ghedaen jhesus antwerde mijn rijc en es van deser werelt niet waer mijn rijc van deser werelt mijn dienaren en souden niet ghestaden dat ic den joden ghelevert worde maer nu en es mijn rijc niet van deser werelt pylatus sprac daerom bistu een coning jhesus antwerde du sprekes want ic ben een coning ic ben daertoe gheboren ende daertoe benic comen dat ic ghetughe gheve der waerheit ende alle die ute der waerheit gheboren sijn die hooren mijn stemme doen sprac pylatus wat es die waerheyt ende doen hy dat ghesproken hadde ghinc hy weder uut tot den jueden ende sprac tot den vorsten der priesteren ende tot den volcke ic en vinde gheen sake der doot in desen mensche doen riepen die joden hy heeft dat volc verkeert leerende doer al judea van galyleea tot hier doen pylatus hoorde galyleea doen vraghede hy oft die mensche van galyleea ware dien hy verstont dat hy van herodes macht ware soe sende hyene tot herrodesse want hy was te jherusalem in dien daghe doe herrodes jhesum sach was hy seere verblijt want hy haddene voertijts begheert te siene omdat hy vele hadde horen segghen van hem ende hy hoepte eenich teeken van hem te siene hy vraegde hem met vele woorden maer jhesus en antwerde hem niet doe stonden daer die vorste der priesteren ende die scriben ende vruegdene scandelijc van vele saken doen versmaeddene herrodes metten synen ende bespottene ende dede hem ane een wit cleet ende sendene weder tot pylatus ende doen worden herrodes ende pylatus ghevriende indien daghe die te voren hadden onderlinghe viande gheweest in die ander ure vanden daghe doe jhesus weder comen was tot pylatuse doe ghinc pylatus uut ende riep te gadere die vorste der priesteren ende des volcs ende sprac tot hen ghy hebt my bracht desen mensche als ochte hy sy een verkeerder des volcs ende ic hebbe hem ghevraghet vore u maer ic en vinde gheene saken in desen mensce van aldien daer ghyne af vroeghet noch oec herrodes want hy heeftene ons wederghesent ende hy en hevet gheene sake der doot in hem vonden daerom salicken gheeselen ende laten gaen doe riep aldat volc neemtene ende cruystene doe antwerde pylatus neemten selve ende crustene want ic en vinde gheene sake in hem doe antwerden die joden ende spraken wy hebben eene wet ende na die wet sal hy sterven want hy hevet hem gods zoen ghemaect doen pylatus deze worden hoorde doe ontsach hi hem ende ghinc echter in dat raethuys ende sprac tot jhesum wanen bistu ende jhesus gaf hem gheen antwerde doe sprac pylatus en spreecstu niet jeghen my en weetstu niet dat ic macht hebbe dy te crucene ocht laten te gane doe antwerde jhesus du en hads gheene macht over my en waer sy dy niet ghegheven van boven daeromme dye my dy ghelevert heeft die heeft meest mesdaen doe sochte pylatus ocsuyn hoe hy jhesum verlossen mochte vander doot doe de joden dat saghen spraken sy pylatuse toe laetstu desen gaen soe en bistu des keysers vrient niet want elc die hem coning maect wederseyt den keyser doen pylatus dit hoorde ontsach hy hem vele meer ende leydde jhesum uut daer hy sadt opden dingstoel te rechte indie stadt die heet lycostratos in hebreusche het sy golgata dit eerste ghetyde vanden daghe hevet god gheciert in menigher wijs want te priemetijde sette hy den eersten mensche int paradijs ende gaf hem sine gracie ende onnoselheit ende gheboet hem dat hy soude werken ende hueden dat paradijs ende verboet hem teetene vander vrucht een boems hy was onghehoorsam overmids des duvels ende des wijfs raedt die overeendroeghen ende daeromme wert hy gheworpen uten paradise in dese alinde ende al dat van hem comen soude een goede conziencie vol van gracien dat es ons paradijs alsoe langhe al wy duechde werken ende ons van sunden hoeden soe behaghen wij gode ende leven in dat paradijs onser goeder conziencien die wijse huysman ghinc uut te priemtijde om wercliede te huerne om eenen daghelijcschen penninc omdat sy souden werken in synen wijngaert gods wijngaert dat es die heilighe kercke die daghelijcs penninc es die gracie gods die hem christus gheeft die procurator es vanden wijngarde die weercliede die werken sonder opsien van loone die werden eerst betaelt want sy sijn die ierste inder ghenaden ende aldernaest den avonde ende der rasten der eewigher glorien diemen coopt metten penning der gracien die daerin volsteet dat rijcke gods es sijn eyghen te priemtijde ghinc jhesus inden tempel ende werp uut alle die cochten ende vercochten ende sprac mijn huys es een beedehuys ende hieromme alle die ghierich ende vrec sijn ende der werelt dienen die en moghen gode niet behaghen want sy en connen beeden noch aenbeden alle eertsche dinghe es haer begheren opden derden dach te priemtijde nadat christus ghestorven was verrees hy vander doot dat es ons allen blijscap groot dat was die blijdste marghenstonde die daer te voren noyt was vonden doen hy hem sinen gheminden thoende openbaer eest dat wy die sunden begheven ende hem in allen duechden leven soe sullen wy synen loen ontfaen dat priemghetijde hevet ij uren die daer in duechden voldueren leven sonder vaer die eerste ure es die ghebode gods leven ende aen hem met minnen cleven soe en begheert men anders niet die andere ure es al synen wille ghedoeghen soe machmen altoes in duechden hoghen ende leven sonder verdriet hierna volghet terde ghetijde vanden sevenen dat wij tercie heeten omdat die derde ure es vanden daghe dit ghetijde es drie uren lanc van tercien tot sexten in die eerste ure van tercien sochte pylatus ocsuyn hoe hy jhesum mochte verlossen vanden doot doen de joden des ghewaer worden seyden sy tot pylatum laetstu desen gaen soe en bistu des keysers vrient niet want elc die hem selven coninc maect wederseyt den keyser doe pylatus dit hoorde ontsach hy vele meer ende leydde jhesum uut daer hy sat opden dingstoel te gherechte in de stat die heet lycostratos in hebreusche golgata ende doen die joden jhesum saghen soe riepen sy alle ghemeenlijc doeten wech doet wech ende crustene pylatus antwerde soe cruce ic uwen coninc doe antwerden de vorsten vanden volcke wy en hebben ghenen coninc dan den keysere doen begonsten die overste vanden priesters ende die biscoppen jhesum te wrueghene van vele dinghen maer jhesus en antwerde niet alsoe dat hem die rechter zeere verwonderde dit was opden vrydach rechte vore opde de seste ure vanden daghe op die feeste van paesschen soe waest eene ghewoenheit dat die rechter den volcke gaf eenen ghevanghenen wien dat sy wouden doe was daer een ghevaen hiet barrabas doe riep pilatus die joden te gadere ende sprac het es een ghewoenheit datmen u eenen ghevanghenen losse ende quijt late om die feeste van paeschen wien wildi dat ic u gheve barrabam ochte jhesum die christus heet doen riepen sy alle ghemeenlijc barrabam doen antworde pylatus wat salic doen met jhesum die christus heet doen riepen sy alle cruystene cruysten inde vierde ure vanden dage sprac pylatus totten fellen joden wat quaets hevet hy ghedaen doe riepen sy noch meer hy sal ghecrust werden doe dat pilatus sach dat niet en halp al dat hy dede ocht seide maer dat gheroep meere wort onder dat volc doe nam hy water voer al dat volc ende dwoech syne hande ende sprac ic ben onschuldich van des rechtveerdichs menschen bloet dat siede wale doen riep al dat volc met eenen ghemeynen monde sijn bloet gae op ons ende onse kindere doen gaf pylatus dat oerdeel dat menne crucen soude ende laten barrabam gaen doe leverden pylatus syne knechten dat syne gheeselen souden doen leydden syne in dat dinghuys ende daden hem syne cleedere uut ende sloeghen hem ontallijcke wonden met gheeselen over al synen ghebenedijden lichame in die vijfste ure vanden daghe brochten syne uut voer al dat volc doen sprac pylatus siet den mensche doe riepen sy alle doet wech doet wech cruysten cruysten doen vergaderden sy alle dat ghemeyne volc vore hem ende deden hem ane eenen purpueren roc ende sy hinghen hem om eenen mantel cocsynen bloedich root goutverwich ende sy vlochten eenen crone van dornen ende settense op sijn hoodt ende sy gaven hem in sijn hande eenen stoc van riete ende knielden voer hem ende spraken met onweerdicheiden ghegruet sijtstu coninc der jueden doen spuden sy hem in sijn aenschijn ende metten stoc van riete sloeghen sy hem op sijn hoot dat sijn bloet neder ran opde eerde ende doe syne ghenoech hadden bespot namen sy hem den mantel ave ende daden hem den purpuren roc uut ende daden hem syne cleedere ane ende leyden sijn cruys op sijn scouderen ende leyden uut in die stat van calvarien daer syne crucen souden in dit ghetijde van tercien wilt jhesus dat wy hem navolghen in dat dinghuys onser conziencien ende merken ende bekinnen ende corrigeren ende versmaden ende haten in ons aldat sondich is ende wy sullen scouwen ende vlien gheveysden heilighen schijn die sonder oefeninghe van doechden es ende wy sullen ons thoenen der eewigher waerheit in ongheveysder sempelheit ende wy sullen ons selven ordelen claghen ende belyen alle onse sunden ende onse ghebrecke voor jhesum onsen rechtere ende onsen biscop ende voer synen hemelscen vadere ende voer onsen biechtheere in gods stadt eest dat ons onse sunden leet sijn ende berouwen soe selen wy gheloven hoopen ende vast betrouwen hebben in die ghenadicheit ende wy sullen ons vrylijc laten in penitencien onder die gherechticheit gods ende onder alle sondaren die ons haten ende belieghen oordelen persequeren ende gheeselen ende roven ons onser eeren ende ons goeds ende wy sullen ons laten onder die verduemde gheeste ende onder die gheveysde menschen die hare eyghene eere begheren ende ons versmaden ende alle creatueren die ons quellen dit selen wy al verdraghen swighen ende ghedoghen om die eere gods ende in penitencien voer onse sunden ende wy en selen niemen haten noch versmaden watmen ons doet maer alle dinghe om gode ghedoghen dat es in minnen spoet siet aldus sullen wij jhesum navolghen ende hem ghelijcken in onsen doghene soe leven wy in hem ende hi in ons ende hi sal ons senden synen gheest dien hy gaf synen discipulen in dit ghetijde opde derde ure in sinxendage hierna volcht de seste ure vanden laghe der passien ons heeren die es gheheten middach in onsen ghetijden doe namen pylatus ridderen ende der joden knechten jhesum ende leydenne in die onreyne stadt van calvarien daermen mesdadighe menschen plach te dodene ende want jhesus die eerste priester was der kerstenheit soe woude hy datmen synen outaer bereydde daer hy op soude doen die hoochste sacrificie ende die edelste offrande die ye gheoffert was oft emmermeer mach werden ende die offrande es beghin inde ende oorsake al onser salicheit doe daden die ridderen boren iij gate in dat cruce ons heren ende sy hadden iij plompe naghelen luttel mijnre dan eens menschen vinghere ende doe ontcleden sy jhesum al moedernaect ende leydene op dat hout des crucen ende sy nichhelden beyde sijn voeten met eenen naghele in dat hout des crucen int nederste gat ende sy recten uut sijn hande ende syne arme alsoe men een laken rect opden rame ende sy sloeghen duer elc handt eenen plompen naghele in elcke syde vanden cruce ende alsoe hieven sy hem op inde lucht ende setten in midden tusschen ij mordenaren ende met synen preciosen bloede dat uut sinen handen ende sinen voeten ran soe wyede hi ende heilichde den outaer des crucen daer hy gode in diende ende hem selven offerde inde doot doen deylden de riddere sijn cledere in vieren elcken ridder een cleet ende op synen roc die was gheweven sonder naedt die en wouden sy niet scoren doen maecten sy lote wien hy vallen mochte doen screef pylatus eenen tijtel jeghen der joden wille boven jhesus hoodt jhesus nazarenus coninc der joden doen ghinghen die priesteren ende die outste vanden volcke voer dat cruce ons heeren ende spouden opwert in dat aenschijn ons heeren ende spraken vach die den tempel gods brect ende in drie daghen wedermaect bestu die gods sone com hier neder so gheloven wij in dy sy spraken onderlinghe andere menschen maecte hy ghesont hem selven en mach hy niet behouden es hy gods sone god behouden ochte hy wilt coninc van ysrahel com hier neder vanden cruce dat wy dat sien ende gheloven doen liet die zonne haer schijnen ende die locht verdonckerde over alle de werelt vele meer versmaetheiden ende onweerden daden sy hem met woorden ende met werken ende hy sweech ende en antwerde een woort niet maer hy stont ghenaghelt met hande ende met voete aen dat cruce ende hy begheerde alle diegheene te behoudene die ghenade sochten aen hem ontrent die sevenste ure vanden daghe woude jhesus maken sijn testament want hij nakede seere sijnre doot hy hief op zyne oghen inden hemel ende offerde zynen hemelschen vader syne ghescapenheit met oetmoedigher ghehoorsamheit sijn leven ende al dat hy ontfaen hadde in dancbaren love ende hy vertoende synen inghelen dat hy waer gods sone god ende mensche verheven boven al dat god ghescapen hadde ende nader menscheit een medeknecht met hem gode te dienene ende allen menschen in die eere gods dit was hem een nuwe blijscap die sy te voeren nie en hadden ende een nuwe testament dat hem eewelijc bliven sal hy hevet ons ghemint eer wy waren ende daeromme hevet hy ons ghescapen te synen beelde ende te synen ghelijcke opdat wy hem eewelijc wederminnen souden ende dat es ons oec een nuwe ende een eewich testament dat ons heilich ende salich maect hy leeret ons metten werken dat hy allen menschen ghelijct an lijflijcker nootdorst want hy hevet hemel ende eerde ende alle creatueren ghemeyn ghescapen om alre menschen nootdorst omdat sy hem alleene minnen ende dienen souden boven al ende hem selven ende alle creatueren orboren souden te synen love daerna volghet hem eewich leven hy hevet noch meer minnen bewijst allen menschen met hem selven want hy es vanden oversten hemel nedercomen in dese ellende ende hevet alre menschen natuere aenghenomen ende hy hevet ons gheleert ende gheleeft ende ghearbeyt al totter doot om onse sunden omdat wy al totter doot de sonden scouwen souden ende hem minnen ende syne ghebode souden houden jhesus god ende mensche mindt alle de werelt salich te syne want hy wilt allen menschen behouden ende niement verliesen die willen dat hy wilt die sijn alle behouden ende hieromme hevet hy allen menschen ghegheven vryen wille ende eene verstendeghe natuere ende gheneychtheit der natueren in haer beghin dat god es ende dit es een eewich testament van gode dat gheoefent es van beghin der werelt van inghelen ende van menscen ende dit testament hevet jhesus vernuwet in synen daghen want hy sant syne apostolen syne leraren syne propheten in alle werelt die cundichden ende leerden dat hy comen ware verlossere ende behoudere alre werelt ende allere creatueren die in hem vryelijc gheloven wille ende in synen doot vryelijc ghedoept werden ende hem ghetrouwen minnen ende dienen die sijn alle behouden want hy es de sone gods syne ghenade es hem allen bereet die tot hem comen willen maer die onghelovich sijn ende hem versmaden ende synen hemelschen vader kerstene wet ende de geboden ghods ende der werelt dienen den sunden ende den duvel ende haren vleesche ende daerin bliven ende sterven die sijn alle verduemt die christum met minnen verkiest hi es vercoren maer die hem versmaet hy es verloren dit es jhesus testament dat hy ghemeyne ghelaten heeft in alle de werelt indien daghe doe jhesus christus sijn testament volmaecte oordineerde confirmeerde ende seghelde met sijnre doot daer waren overveel notarise uut allen landen van allen tonghen want het was de grootste feeste van alden jare die mercten ende screven die passie ons heeren ende dat grote wonder dat sy saghen ende hoe dat daer ghesciede in dien daghe maer hare alre screft en is niet ontfaen in die heilighe kercke maer dat evangelium dat de iiij evangelisten screven dat es ghekundicht ghepredict ende gheopenbaert in alle de werelt ende ontfaen met ghelove in alle die heylighe kerstenheit nu merct ende verstaet wildy gode leven ende ons heeren testament onthouden opdien dach dat jhesus sterf om onse zunden soe waren daer vj partyen die sunde daden jeghen gode ende jeghen jhesum in vj manieren die eerste iij partyen van sundaren ontfinghen glorie ende ghenade van haren sunden overmids de doot ons heeren die andere iij partyen die jhesum versmaedden ende sine doot ende daer in bleven die sijn alle verdoemt nu merct ende verkiest ende beraet u wel met welcken partyen dat ghy leven ende sterven wilt want de sesse partyen van sondaren metten vj manieren van zonden die regneren noch inde werelt alsoe lang alst god ghedoeghen wilt de eerste partye die sunde daden in onsen heere dat waren sine discipulen die van hem vloen doene die knechte der jueden vinghen ende bonden nochtan hadden sy den gheest der liefden ter menscheit ons heeren dat sy alle dinghe laten ende versmaden mochten om met hem te syne maer anxt ende vreese was soe groot dat herte ende de sen verbelt ende vermiddelt ende vercout was van anxte der doot ende alsoe vielen sy nochtans en verghinc die liefde niet na alheit der sielen maer sy bleef altoes want die val was een ghestaden gods om die vruecht die naemaels van hem comen soude hem ghebrac die gheest der stercheit gods die alle dinc verwint sy twijfelden int ghelove want hem ghebrac de gheest der wijsheit gods die alle dinghe verclaert ende hem ghebrac den gheest der volmaecter karitaten die alle vreese verteert ende verdrijft ende daerom bleven sy in vreesen ende in sorghen tot opden sinxendach doe sy den heylighen gheest ontfinghen ende al hadden sy jhesum ghelaten hy en liet hem niet mer hy bleef met hem ende sant hem inghelen ende booden ende openbaerde hem selver in menigher wijs ende sy bleven altoes in hoopen ende in vreden ende ontbeydden den heylighen gheest den troostere eewigher salicheit dien hy hem gheloeft hadden die eerste partye van sundaren daer jhesus om ghestorven es van minnen dat sijn goetwillighe menschen die jhesum navolghen met ongheveysder meyninghen ende minnen sempel onnosel ende saechte ende oetmoedich van herten alle dese vallen in sunden overmids crancheit der minnen ochte grote becoringhe ochte vreese der doot oft quaet gheselscap dese en moghen in sunden niet langhe dueren want de heylighe gheest gods die roept ende verwect van binnen in haer herte ende hen es te moede als een die venijn ghedroncken heeft ende niet gherasten noch ghedueren en mach sonder lozen hierna volcht die ander partye van sundaren die in jhesum sondichden opden dach sijnre martilien dat waren pylatus ridderen ende der joden knechte dien vinghen ende bonden gheeselden ende cruysten ende dooden die daertoe ghedwongen waren van haren oversten also dat sijt moesten doen ende met compassien ende node daden maer met twifele ende met vreesen ochte hy gods sone ware voer dese badt jhesus sinen hemelschen vader want sy en wisten niet wat sy daden hy wert ghehoort want sy ontfinghen na sine doot ghenade maer dieghene die wel wisten dat sy quaet daden scalc ende nydich sonder vreese ende overdadich die jhesum gheselden sloeghen ende cruusten ende dooden sonder ghenade voer dese en badt jhesus niet dat sy ghenade moesten vercrighen dese quade secte es noch met ons bleven in der tijt dat sijn dieghene die goede menschen persequeren slaen ende vaen nemen ende roven aldat si ghegripen moghen sonder vreese der hellen ochte der doot dit es de quade werelt die jhesus versmaden ende syne lede voer dese en badt jhesus niet want sy sijn onheblijc die ghenade gods te ontfane na dit leven volghet hem die helsche pyne ende eewich verdriet die derde partye van sondaeren dat waren die mordenaren die met jhesum ghecruyst waren jhesus woude sterven in midden tuschen ij dieve want hy en versmaet gheenen zondaer hy en es niet comen om te verduemene maer om te behouden allen sondaren ende hy roept alle sondaeren te penitencien ende te sijnre ghenaden ende syne doot verweecht alle sonden ende gheeft eewich leven al degenen die betrouwe hebben van haren sunden ende penitencie doen ende in hem gheloven mer die mordenare die ter slincker zyden ons heeren hinc die was scalc ende wreet ende versmaedde onsen heere ende soude noch meer sunden ghedaen hebben hadde hy langher moghen leven want hy en hadde ghenen ghewarighen rouwe noch wille nemmermeer sunde te doene hy en gheloefde niet dat jhesus de gods sone was hy sach op hem met scalcken ooghen ende met onwerden van herten ende sprac bestu die gods sone soe behoude dy selven ende ons jhesus sweech ende en antwerde niet want sijn ghebet en was noch gheestelijc noch goet noch redelijc maer die ander mordenare die ter rechter zyden hinc hadde rouwe van synen sonden ende berespte synen gheselle ende sprac du en ontsies gode niet dattu in die selve duemenisse biste want wy ontfaen loen na werke maer dese en hevet nie quaets ghedaen doe keerde hy hem omme tot jhesum met oetmoedigher herten ende met bedruefder stemmen ende sprac heere ghedinct mijns als du comes in dijn rijcke ende jhesus sach op hem als een eewich ghetrouwe ghewarich vrint ende sprac noch heden sulstu met my sijn int paradijs die eene zondare wertter ontfaen met rechte in die ghenadicheit gods den anderen sundaere liet jhesus der gherechticheit gods dese quade partye van sundaren es noch met ons bleven in deser tijt dat sijn die onghelovighe die gode niet en ontsien die helle niet en vreesen noch hemelrijcke niet en hopen die christus den gods sone zijn passie sine doot ende syne martylie verwijten met haren quaden ontamelijcken eeden met oncuysheiden ommegaen van binnen ende van buten met quaden werken met dorpelijcken worden die hierin sonder rouwe ende sonder kinnisse doot bliven die en selen nemmermeer ghenade vercrigen die vierde partye die in onsen here zondichden dat waren die biscoppe ende die priesteren der jueden die scriben ende die ouderen des volcs die alle waren gheestelijcke personen van buten ende moyses discipulen die hy brachte uut egipten metter cracht gods si waren hoveerdich onghehoorsam scalc nidich ghierich ende vrec want si aenbeedden een gulden kalf dat si maecten ende der heiden afgode ende die kalvere die jheroboam coninc van ysrahel maken dede sy versmaedden moyses ende aaronne ende die wet gods ende hilden die wet der heydene sy versmaedden die propheten die hem leerden ende predicten die toecomst ons heeren jhesu christi ende al dat hy lijden ende doegen souden van haren handen si en wouden niet gheleert sijn noch berespt van haren sunden van hate ende van nyde cochten sy jhesum dat sine doden wouden alsoe sy daden omdat hy hem contrarie levede ende leerde nochtan waren te dien tijde goede prelate ende priesteren ende vele goeder menschen die wel leveden na wise der joedscher wet ende alsoe eest nu in onsen tijden men vent noch vele goeder prelate priesteren ende ander goede menschen die christus discipulen sijn ende navolgheren der apostelen in levene ende in worden ende in werken men vint oec vele andere prelate priesteren ende gheestelijcke personen die de heilighe kercke te regeren hebben ende leven van christus patrimonium dat hy met sijnre doot ghecocht heeft ende nochtan christum versmaden sijn leven ende sine leere die den duvel dienen der werelt ende haren vleesche willens ende wetens die nochtan die heilighe screftuere wel connen maer sy en hebben den gheest gods niet daeromme sijn sy judase gelijc si sijn onghelovich gode contrarie ende onghetrouwe want selver ende goudt ende heerscappie der werelt dat minnen sy boven gode ende dat sijn haer afgode die sy oefenen nacht ende dach al dat sy vermoghen ende meer dan sy vermoghen dat es te coope den rijcken die gelt bringhen ende alsoe en wast niet inden beghinne kerstens gheloefs doe christus ende sine discipule ende vele andere heilighe pause biscoppe priesteren ende vele heilighe menschen versmaedden de werelt ende volchden christum nae ende predicten ende leerden ende leefden die waerheit ende kersten ghelove in alle de werelt si waren oetmoedich vol karitaten verduldich in allen doegene sy waren versmaet ende ghehaet in alle de werelt si waren ghenadich ende ghetrouwe allen menschen si baden voer vriende ende voer viande ende voer degheene diese persequeerden ende doden die persecucie was groot ende duerde menich jaer ende god wrachte met hem teekenen mirakulen ende wonderen soe groot dat hare viande wiken moesten want hy dede op die oghen der keysere ende der coninghen ende der princhen der werelt alsoe dat si verstonden die waerheit ende gheloveden ende lieten hem doopen in kerstenen ghelove ende doe gaven sy der heiligher kercken grote vriheit ende eerden priesteren ende priesterscap boven alle state sy stichten kercken ende cloestere ende sy gaven grote digniteyte ende renten denghenen die gode dienden ende die religie wert groot ende in groter eeren ende die heylighe kercke groyde ende bloyde ende bracht grote vruchte van heylicheiden ende van duechden alsoe langhe als die prelate der heiliger kercken ende de priesteren oetmoedich waren ende armoede minden al en hadden sijs niet ende christo leveden ende minden ende dienden van buten ende van binnen alsoe langhe regneerde christus boven hen ende die heylighe kercke stont in eeren ende in vreden met allen menschen maer doe die prelate ende de priestere haer selven verhieven ende behaechden overmids rijcdom ende eere die men hem dede ende versmaedden gode ende synen dienst doen regneerde sathanas boven hem want sy worden hoveerdich ghierich ende vrec ende onghenadich boven hare subjectie ghelijckerwijs dat ic voer ghesproken hebbe sy cochten ende vercochten christus erve ende alsoe eest noch in onsen tijden symonie regneert seere bisscopdoeme abdyen ende digniteyte die rijc sijn die moetmen coopen zelver ende gout hevet in desen tijden groot ghewout die penning es mechtich boven gode boven recht boven ghenade ende gods ghebode goede priesteren dat sijn heilighe vate sy sijn vervult met hemelscher gaven boven mate want sy sijn reyne van zielen ende van live sober ghemate in allen dinghen die sy behoeven sy sijn gheordent ten dienst ons heeren sy draghen christum ghebeelt in hare herte si oefenen daghelijcs sijn passie sine doot sijn trouwe sijn minne in haer ghedachten sy sijn middeleren tuschen de zondaren ende gode sij sijn ghenadich ende goedertieren allen menschen die hens behoeven sy offeren jhesum ghemartilijt van minnen ghestorven sinen hemelschen vader voer levende ende voer dode si bidden ende begheren den almachtighen gode met innigher devocien voer allen noot ende orbore der heiligher kerstenheyt si en soeken niemene te behaghene om troost noch om solaes noch om tijtelijcke dinge maer si begheren int ghemeyne gods eere ende alre menschen salicheit cristus hevet hem bevolen den scat ende de rente der heiligher kercken dat sijn die vij sacramenten dat sy daer mede despenseeren ende gheven yeghewelcken dat hem noot is na wise ende ordinancie der heiligher kerstenheit sonder vercoopen oft eyschen eenighen loen daeraf want het sijn die rijcke gaven gods die christus ghegheven ende ghelaten heeft zynen volcke in die heilighe kercke om wet ende ordinancie heilichs levens ende eersamer seden in allen staden van levene die goede priesteren syn een spieghel der heiligher kercken ende allen menschen die redelijc ende tamelijc begheren te levene want die goede priestere gheven goet exempel inder menschen oghen goede woorde inden ooren goede fame heylichs levens inden rooke dat heylich sacrament es van edelen smake inden mont denghenen die sijn ghesont sy gheven oec den eedelen zielen ewighe spijse ende dranck dat es christus vleeschs ende zijn bloet dat es denghenen dien hongert ende dorst ghieren ende gapen die van minnen sijn ghewont ewich spijse ende eewich dranc hout den minnenden gheest ghesont die gode minnen zijn altoes blijde ende saechte van moede ende daerom comen hem allen dinghen te goede nu laet ons dan met ingelen ende met allen heylighen christum eeren ende aenbeden ende sinen hemelschen vader soe sijn wy altoes bewaert van eewigher scaden dit es de regule van goede papen die contrarie leven mochten wel te lange slapen die vijfste partye van zondaren die onsen heere leverden te doodene dat waren ij heyden coninghe ende een valschs rechter die oec heiden was die eerste coninc dat was herrodes die regneerde in judea ende in jherusalem van skeysers weghen doe jhesus gheboren wert doe hi hoorde dat de coninc der joden gheboren waer doen wert hy zeere bedrueft ende alle sijn volc met hem want hy vreesde dat rijc te verliesene omdat hy vremde was ende hem dat rijcke niet toe en hoorde van rechte ende doe hy verhoorde dat cristus soude gheboren werden in bethleem in davids stadt uten gheslachte van juda doen verbeyde hy noch eenen corten tijt ende sende sine ridderen syne knechte ende sijn volc ende deede dooden te bethleem ende daerontrent alle die jonghe knechte die beneden ij jaer out waren ende aldus was dese herrodes die eerste die jhesum sochte te doodene doe hy gheboren was daerna quam sijn zone die oec herrodes hiet coning van galyleea te dien tijde dat christus dooghede ende starf om onsen wille dese herrodes doode sent janne baptisten om syne doghet ende om syne gherechticheit ende na christus doot dode hy sinte jacope den apostel die brueder was sente jans evangelisten ende doe pylatus christum ghevaen hadde sende hy christum al ghebonden te desen herrodes om te siene wat hy hem doen soude ende herrodes senden weder al ghebonden met scoppe ende met scherne te pylatuse dat hyne dooden soude dit was die ander coning herodes van galileea die christum leverde te doodene dese quade partye van sundaren regneerde na christus doot in keysere in coninghe in heydene ende in jueden langhe jare die christum persequeerden ende alle die in hem gheloveden totter doot cristus de eewighe wijsheit gods hevet alle dinghe wel gheordineert in hemel ende in eerde hy hevet sijn rijc ghedeylt den quaden ende den goeden hij hevet de quade die syne viande sijn ghelaten die eerde met al den rijcdomme der werelt want sy sijn sine bastaerde bruedere gheboren in menschlijcker natueren alsoe als hy es nader menscheit maer si zijn antekerts boden ende knechte sy sijn christo haren brueder ende sinen dienaren onghenadich ende onghetrouwe ende hieromme hevet hy denghenen die in hem gheloven ende hem dienen ghegheven ende ghelovet dat rijcke der hemele ghechiert met hem selven ende met al sijnre glorien ende hi hevet die hem dienen ende toebehoren hier inder tijt ghechiert ende vervult met gheestelijcken gaven in menigher wijs die eerste gave die hy sinen vercornen gheeft dat is ghewarich ghelove sonder twifel kersten ghelove es een fundament alre heilicheiden ende doechden die mint ende gheloeft in gode hi bevoelt in sinen gheeste onbeweechde salichheit die hem niemen nemen en mach die ander gheestelijcke gave die god synen gheminden gheeft dat is hemelsche wijsheit die leert alle waerheit die doet versmaden de werelt ende al dat hinderen letten ochte verbeelden mach inden inkeere gode te minnene ende te bekinne ende te besittene in eenvuldigher sempelheit die derde gave dat is inwindighe starcheit die verwint alle ongheordende liefde ende sy ghevet iij wisen van minnen die den mensche verheffen tot gode ende chieren ende volmaken in allen wijsen van duechden ende van heilicheiden na den liefsten wille gods die eerste wijse dat is ghevoelijcke liefde te gode die versmaet lost ende smaec ende al dat ongheordent is in oefeninghen totter lieften gods ende sy set den mensche in eene oetmoedighe nederheit ende in een meshaghen sijns selfs si doet hem roepen met innigher begherten heere hulpt my dat ic u minnen soe hy meer roept ende begheert soe hi meer mint soe hem meer lust te minnene soe hi meer smaect lost ense smaec doergaen herte ende sen ziele ende lijf god eyscht ende ghebiet allen menschen hem te minnene die sijn stemme horen ende hem ghehoorsam sijn sy antwerden here ghevet my u ghenade ende hulpt mi dat ic u minnen mach die mint en es gheen merchenarius hy en soect loen noch gheen ghewin maer hy mint omdat hij mint soe hy meer gaven gods ontfeet soe hy armer es want alle gaven gods eyschen wedergheven soe hy meer eedt hemelscher spijsen soe hem meer honghert soe hi meer drinct soe hem meer dorst soe hy meer smaect soe hem meer lust want die minnende herte blivet ydel onghepayt ende onghecust maer dat ontfaen ende dat wedergheven es een beghin der minnen seden die vloet der gaven es soe groet dat sy overvloeyt dat senlijc leven die weelde der zielen en connen die zinnen niet ghedraghen maer die minnende herte begheert te stervene om die eere gods ende orbore der heiligher kerstenheit dat senlijcke leven es droncken ende en heeft gheene bescheedenheit maer soe hy dronckender is soe die verstendeghe redene wiser es ende claerder sy versmaet allen eyghenen wille ende secht heere doet al mit my dat ghy wilt ende sy en verkiest noch leven noch sterven noch niet eyghens daer ghebreken die zenne in weelden ende in ghevoelne ende in loste ende vallen neder in onmacht want sy en moghen niet begripen de vloede der gracien gods die redelijcke ziele vergheet haers selfs ende alre duechde met ondersceede ende valt neder voer de werdicheit gods sy en weet anders niet dan ghevoelijcke liefde ende weerdicheit tot gode dit is deerste wise in oefeninghen van minnen ende in gheestelijc leven al dat god gheven mach sonder hem selven des en acht sy niet want si hevet haer zelven ende alle dinc ghelaten ende een vercoren dat haer ontvliet hier beghint die ander wise in oefeninghen van minnen dan spreect die gheest gods in die minnende ziele aldus ghef my ic gheve dy dan valt die siele in eene oetmoedeghe nederheit haers selfs onder al dat ghescapen is ende spreect heere niet mijn eere maer dijn eere moet gheschien die oetmoedighe nederheit dat es de woeninghe gods met allen synen gaven ende hy toent der minnender zielen sine eewighe hoocheit boven alle gaven ende alle ghescapenheit die leven wilt den rade gods boven die ghebode hy moet sijns selfs vertyen ende hem selven laten onder alle creatueren in die oetmoedighe nederheit daer christus in leefde ende wy met hem cristus leven was ende es oetmoedighe nederheit die hem leeft hy leeft den gheest der starcheit ende hy verwint alle dinc ende blivet onbeweecht in synen gronde van lieve ende van leede van ghewinne ende van verliese hy en versmaet niemen ende hy es gherne selve versmaet hy draect ende verdraecht alle dinc onbeweecht in synen moede cristus woent in hem ende daerom brinct hy grote vrucht van duechden ende thoent hem sine onghende hoocheit daer hy met christo woent in gode boven alle gaven ende boven alle duechden ende boven alle ghescapenheit van creatueren die oefeninge die daertoe behoort dat es lof ende danc ende reverencie ende weerdicheit te gode ende dat en can hy niet volbringhen want sijn gheest ghebrect in minnen ende sterft in gode ende hy wert te nieute maer hy vernuwet altoes weder inde selve oefeninghe sonder onderlaet dat es de hoochste wise van minnen ende van oefeninghen tot gode in de oetmoedighe nederheit verwint hy de werelt ende alle sunden want christus leeft in hem metten gheeste sijnder starcheit ende in de onghende hoocheit levet hy met christo in gode ende ghevoelt in hem eene onbeweechde salicheit dit es die ander wise volmaecter minnen inden liefsten wille gods die altoes blijft ende niet en mach vergaen in tijt noch in eewicheit hierna volghet die derde wise van minnen die verburghen es allen menschen die niet en sijn verniet in oefeninghen van minnen hierin leert ende vertoent die gheest der wijsheit gode ende doet ghevoelen wat sy eenheit in minnen met christo in gode ende anderheit met christo voerstaende in eewigher werdicheit voer gode eenheit in minnen en mach anderheit niet werden ende anderheit en mach eenheit niet werden aldus sijn sy beyde ghedeylt in eenen gheest anderheit es salich in synen voerstane aensiende gode in eewigher weerdicheit eenheit in minnen met gode es salicheit rasten ende ghebruken in eewicheit dit es de hoochste wise diemen ghevoelen mach hier inder tijd overmids gracie ende die ghenade gods ende sy es volmaect ende eewich met gode inde glorie gods alle die uut gode gheboren syn dat sijn erfkindere ende wettighe sonen gods si sijn ghedoept inden heilighen gheest in dat levende bloet ons heeren jhesu christi ende alsoe sijn sy anderwerf gheboren ende leven met christo in gode maer die bastaerde die uut den vleesche ende uut den bloede gheboren sijn die sijn gods bastaertsonen al sijn sy gheboren toten rijcke gods sy versmaden gode ende dat rijcke der hemele ende sy verkiesen die werelt ende al dat verganclijc es want sy en sijn niet anderwerf gheboren uten heilighen gheest daeromme en moghen sy dat rijcke gods niet sien noch daerin comen want sy versmaden ende haten die wettighe sonen die uut gode gheboren sijn dit moechdi merken van beghinne der werelt adam hadde ij sonen die quade haette den goeden om sine duecht abraham hadde ij sonen die bastaert ysmahel die haette ysacke den ghetrouden sone ysac hadde ij sonen esau ende jacob esau haette ende versmaedde jacob om syne duecht jacob hadde veel sonen die haetten ende versmaedden joseph om sine duecht die bastaerde striden ende vechten onderlinghe om dat rijcke der werelt deen coninc strijt jeghen den anderen deen stat jeghen dander deen gheslecht jeghen dander deen ghebuere jeghen den anderen een mensche jeghen een andere die mechtich ende rijc sin sy hebben bastaert kindere sonen ende knechte ende sy versmaden dicwile den onnoselen sonder redene ende spreken tot haren bastaerden ende tot haren knechten gaet ende slaet hem synen voet ave syne hant ave steect hem syn oghen ut neemt hem sijn leven ende al dat hy heeft dit es der baestaerde leven die mechtich ende rijc sijn boven andere menschen sy sijn fel ende onghenadich ghelijc den duvelen cume selen sy ghenade sueken ochte venden die wettighe sonen gods die uut gode gheboren sijn die en doen niemen onrecht sy sijn onnosel ende doghen ende verdraghen al datmen hem mesdoet si bidden ende begheren vore hare viande ende alre menschen salicheit ende daerom leven sy in vreden ende in rusten met gode in tijt ende in eewicheit alle menscen die haers selfs ghestorven sijn in gode eyghens wille ende alder eyghenheit inden liefsten wille gods si hebben in hem vonden eewich leven ende ongende salicheit sy sijn verheven boven afkeer boven toekeer boven alle duechde ende oefeninghe van minnen in eene onghebeelde ledicheit daer hebben sy ontfaen grondelose rijcheit ende onbedwonghen vrijheit also dat sy uut moghen keeren in alle goeden werken ende inkeeren in allen duechden ende in oefeninghen van minnen ende inwoenende bliven onbeweecht ghestedicht met gode in eenheit van minnen die hem niemen nemen en mach want sy woenen in gode ende god in hen daerom sijn sy versekert eewichs levens want sy sijn hem selven ontvloten in minne in eene ewighe verlorenheit die nieman hervolghen en mach daer sijn sy versekeret eewichs levens dat men niemen nemen en mach ende sy en moghen niet vallen in dootsonden overmids die inwoeninghe gods die sy bevonden hebben in hen besitten ende ghevoelen nacht ende dach ende alle haer daghelijcke sonden verberren inden minlijcke inkeere in gode daer sy besitten minlijcke eenheit onghehindert met gode die hem niemen nemen en mach dese hoghe wijse van levene en mach men niemen leeren sy es verburghen ende onbekint maer diese god gheeft die daertoe heblijc sijn die moghense ontfaen die overmids de gracie gods haers selfs vertyen ende in gode sterven ende in onghebeelde weselijcke minne sy vinden dat rijcke gods in hen want in harren gheeste levet de oppenbaringhe gods ende in hare verhavene onghebeelde ghedachte vertoent hem god ende dat heet een scouwende leven daer es die rijcheit groet sonder mate daer verclaert der minnen dach dien god gheeft alleene dien hier niemen ghewaerden en mach volmaecte karitate heeft ij wisen ende dit es de hoochste wise van minnen diemen leven mach ghelijc dat boven verclaert es hier es minne volbracht ende in gode ghemindt onindelijc hiertoe behoort een ander wise van levene ende van minnen die god eyscht ende ghebiet allen menschen dat es dat hy ghemindt moet sijn boven al dat hy gescapen heeft die wise van minnen die levede christus nader menscheit die heeft hy ons gheleert met woorden ende met werken ende daerin es hy ghestorven ende die heeft hy ghevoert inden hemel ende die oefenen inghelen heylighen ende alle goede menschen ende die sal eewelijc dueren volmaecte karitate es in gode ghewortelt ende ghefundeert ende die heilighe gheest selve is haer fundament die redelijcke ziele versteet dat wel van natueren redene leeret ende blote natuere ende die heilighe screftuere ende alle creatueren dat god es te minnen boven al die redelijcke ziele die christum verkiest te minnen boven al christus levet in hare met al synen gaven ende leert hare waerheit ende alle doeghede karitate tot gode es soe swaer datsy verweecht alle dinc ende sy behaghet gode soe ware al gave hy hare al dat hy ghescapen heeft hy en hadde haer niet ghenoech gheloent ende en mocht haer niet ghenoeghen si en hadde denghenen dien sy boven al mint die redelijcke ziele is ghelijc eenen coopman die suect edel peerlen ende als hy vint eene preciose peerle soe vercoept hy al dat hy heeft ende coopt die preciose margarite die gode mint boven al die heeft die perle vonden hy versmaet lichtelijcke al dat hy minnen mochte ende letten gode te minnen boven al gode te minnen boven al dat es de schat der inghele ende der heiligen ende der volmaecter menschen die es verborghen inden acker der wijsheit gods die gave der wijsheit gods die toent den scat der minnen der sielen die de wijsheit der werelt niet vinden en mach want de wijsheit der werelt es sotheit voer gode ende die metter tijt vergheet in eewigher droefheit die wijsheit gods leert eewighe minne ende sy ghevet glorie ende eewighe salicheit die redelijcke ziele hevet iij wijsen daer sy gode in leeft die hoochste wijse es blote minne daer die puer gheest gode in gheenicht es hy es uut gode gheboren ende wederbuecht in gode ende hy heeft vonden eewighe salicheit hi en mach niet uutvallen in dootsonden die ander wise der redelijcker sielen die es opgaende tot gode met dancke met love met weerdicheit in die oefeninghe en mach sy oec gheen sunde doen sy ghelijcket wel den goeden boem die engheene quade vrucht bringhen en mach want ane gode cleven met minnen met eeren ende met reverencien dat is eewich leven dat gode ontfeet ende niet versterven en mach die redelijcke mensche die gode meynet ende mint ende begheert te levene den liefsten wille gods in allen duechden na bescheedenheit hy es in gode gheplant ende uut gode gheboren hy brinct vele vruchten in doechden ende in minnen ende in oefenighen want christus levet in hem met sijnder ghenaden ende werct met hem ghebode ende rade sijn beghin es oetmoedeghe nederheit willighe ghehoorsamheit saechtmoedeghe goedertierenheit onnosel gherect ende ghierich te volbringhene den liefsten wille gods niemende scalc noch wreet inkeer met minnen in gode es hem ghereet die leeft in karitaten watmen hem doet hy en mach niet haten hy mach al onghelijc sonder murmureren verdraghen hy mach alle dinc lyden ende ghedoeghen hy moet altoes in minnen ende in duechden toenemen ende hoghen hy mindt den sundare ende haet de sunden dat es gods gherechticheit hy es allen menscen ghenadich gheradich weldadich want in hem levet de gheest der ontfermicheit hy es innech ende eenich in gode gheeewicht daer hevet hy vonden vrede ende salicheit hy en mach niet sterven no bederven noch vallen in dootsonden want hy levet in gode ende god in hem onwandelbaer zijn daghelijcsche sonden si werden hem licht vergheven want sijn oefeninghe es eewich leven oefeninghe eewichs levens hevet iij wijsen twee gheestelijcke wisen ende een senlijcke wise die drie wisen levede christus ende leerdese synen discipulen in synen tijden ende die leert hy noch hem allen die hem navolghen ende haers selfs vertyen hy leidt sine discipulen met hem inden hemel te sinen hemelschen vader ende die leert hem dat sy kiesen ende verliesen met hem ende in hem alsoe hi vercoren es ende si alle met hem ende in hem in dat eewich leven hy leert hem dat sy met hem dancken ende loven dienen ende minnen synen hemelschen vader met eewigher werdicheit ende dat sy met hem ende met synen hemelschen vader besitten ende ghebruken eenheit des heylighen gheest in eewigher salicheit dat es der minnen slot onghebeelde ghedachte ende bloete minne in eewigher ledicheit dit es de eerste gheestelijcke wise die ons christus leert daer wij besitten de hoghe natuere der gotheit die ander gheestelijcke wise leydt ons christus neder met hem ende leert ons sterven ons selfs ons eygens willen inden vryen wille gods in oetmoedigher nederheit alsoe dat ons niemen vinden en moghe scalc noch wreet cristus gheeft synen gheest sijn leven ende sijn doechsam ghevoelen die hem dienen in duechden sonder vercuelen sijn gheest es in allen lieden ghemeene die hem van sonden houden reene ende hem dienen in weerdicheit eewich leven es hem bereyt sijn leven es gode leven ende al onghelijc verdraghen zonder murmurreren ende claghen dat ghevet hy hem diet can ghedraghen sijn doechsam ghevoelen es onder alle menschen oetmoedeghe nederheit bidden ende begheren allere menschen salicheit leven ende sterven om te volbringhene ghods gherechticheit die hem alsoe volghen die sijn met hem eene ghelijcheit hy wil dat wy sijn ghehoorsam ghevuelsam ghebroecsam ende ghedoechsam totter doot die hem alsoe leven haer spijse es hemels broot hy wilt dat wy sijn eersam in seden ende in goeden werken mede soe hebben wy altoes vrede met hem hy wilt dat wij sijn redelijc ende bescheden soe zullen ons alle onduechden verleeden ende dat wy sijn leerlijc ende die worde gods gherne hooren van buten ende van binnen soe moeghen wi daermede jeghen de sonden striden ende alle duechde winnen hy wilt dat wy sijn met allen goeden menschen ghesellijc eenwillich ende eendrachtich in minnen soe moeghen wy met hem alle waerheit ende alle duecht bevinden wij en sullen niet sijn suer noch stuer maer saecte van moede blide inden gheeste milde van herten met duechden ende met goeden werken hen allen die ons behoeven alsoe ghevet hy ons den gheest sijnder ghenadicheit die overvloeyt met vele rivieren die daeraf drincken sijn goedertieren si en moghen niemen onredelijc versmaden bedrucken noch verladen noch onrecht doen noch verdroeven maer alle dinc ten besten voeghen dat sijn die discipulen ons heeren die ander menschen moghen wysen ende leeren castien troesten ende regeren die berespen ende te allen duechden gheraden want sy zijn vervult met gods ghenaden cristus verdraecht ende ghedoecht den sondere in syne zonden die goetwilleghe sijn met hem in minnen verbonden die sondare die met gode ghenade suect ende begheert hy es met gode lief ende weert maer die sondare die christum ende syne ghenade versmaet die alsoe leeft tot in zijn inde hi en mach in gode ghene ghenade vinden ander menschen zijn die draghen eenen gheestelijcken schijn ende wanen christus discipulen sijn die swaermoedich weemoedich ende ondrachlijc sijn si hebben lief ende leet in veel dinghen sijn sy scalc ende wreet ende selken zonderlinghe sy hebben dicwile doeghen ende verdriet waren sy sempel van moede sy en haddens niet god ons hemelsce vader hevet in die menschelijcke natuere vryheit ende macht allen menschen ghescapen ende ghegheven alsoe dat sy moghen vrylijc verkiesen afkeer oft toekeer goedt oft quaedt dit es die hoochste eedelheit in onser natueren god wilt ende alle zyn heilighen ende alle sine ingele dat wy tot hem keeren in minnen dancken ende loven ende hy wilt ons syne gracie gheven opdat wy dat vermoghen hy wilt ende ghebiet dat wy hem dancken ende loven soe sijn wy sine discipulen ende hy gheeft ons eewich leven die sinen wille ende sijn ghebod ende sine ghenade versmaden ende den duvel ende der werelt ende hueren vleesche dienen dien gheloeft zyne gherechticheit eewich vier ende helsche pyne hier es onderscheet tusschen goet ende quaet afkeer ende toekeer der discipulen gods ende der discipulen sathanas voert ghevet god zyn ghebodt allen menschen dat sy melcanderen onderlinghe minnen onderlinghe trouwe ende gherechticheit hebben dese wet ende dese loye hevet haer beghin aen gode ende blivet in eewicheit die gode ghemindt hebben ende gheert ende aenghebeet hebben van beghinne die hebben vonden ende beseten die eewighe salichede die afghekeerde die aenbeden stoc ende steen ende beelden die sy maken die sijn verdoemt inder eewicheit die alle menschen minnen tot gode ende tot sijnder ghenaden dat sijn die discipulen ons heeren vol gracien ende ghenaden maer sathanas discipulen die sijn vol onghenaden ende quaetheiden si roven si moerden sy stelen sy striden sy sijn vol quader daden selke draghen eenen gheestelijcken schijn ende willen christi discipulen sijn die sijn scalc ende wreet swaermoedich ende weemoedich ende tot allen duechden onghereet sy scelden sy belghen sy vechten sy lieghen sie vloeken sy sweren hare quaetheit en moghen sy niet ontberen ander syn noch die andere menschen in onwerden hebben ende dat toenen met woorden met wisen met swighene met teekenen ende met onweerdeghen ghelate ende dit sijn alle ydel vate van gracien ende vol sonden sy hebben gode ghelaten dit sijn alle sathanas discipulen ende van gode verwaten cristus ghebiet synen discipulen die hem minnen ende dienen dat si alle onghelijc doeghen ende verdraghen sonder murmurreren ende claghen soe moghen sy in gode alle salicheit vercrighen ende met allen heylighen eewelijc verbliden selke discipulen sijn die noch niet in gode verstorven en sijn dat rijcke gods es hem verburghen si hebben noch vreese ende sorge ende van vele dinghen groot verdriet waren sy volmaecte discipulen si en haddens niet sy en willen niemene arch doen noch scande noch scade beraden noch in achterspraken niemanne minderen noch hinderen noch versmaden maer sy sijn cranc ende licht verladen cristus ghevet syne discipulen syne ghenade hi wilt dat sy eertsche dinghen versmaden ende volghen sinen rade ende dat sy hem selven nauwe merken haer sonden laten ende castijen soe mach zyn gheest in hem ghedyen si selen hem selven meshaghen ende voere gode haer sonden claghen ende den priesteren toenen sonder bedecken ocht verscoenen ende sonder twifel hem ghetrouwen dit es een teeken van rechte rouwe sy sullen hem met ongheveysder minnen dancken loven ende duecht beghinnen die alsoe pleghen haer leven is sonder inde hy toent hem syne grondelose goetheit ende sine uutvloeyende ghenadicheit ende sijn inwoenen met hem in eewicheit alsoe meedert in hen ghewarich rouwe hoope ende ghetrouwen ende sy oefenen voer sijn aenschijn bernende minne in werdicheit ende sy bekinnen alle waerheit ende minnen alle menschen met hem totter eewigher salicheit sy en moghen jeghen niemen striden noch crighen maer al ghedoeghen ende swyghen die alsoe doen sijn wijs ende vroet si hebben tot allen duechden spoet die menschen die hebben hoghen moet ende onbedwonghen eyghen bloet sy werden licht gherenen ende die hem dies ghewenen al haer leven es jeghenspoet die gode niet en meynen noch en minnen sy sijn blint in haer bekinnen sy en moghen haer selven niet verwinnen al haer leven is onvroet die hem selven niet en meshaghen ende vremde sorghe gherne draghen haer ghevoelen es dicke lief ende leet sy sijn tot allen duechden onbereet sy hebben dicke doeghen ende verdriet waren sy haers selfs ghestorven si en haddens niet sy moghen over andere menschen claghen waer dat sy hem selven saghen sy souden swighen ende al verdraghen ende leven hem selven ende gode ende al ghedoeghen sonder verdriet die hem selven meshaghen ende haer sonden claghen ende besien die wilt god ghebenedyen jhesus hevet ons sijn doot ghegheven daermede hevet hy ghecocht eewich leven die sullen wy offeren onsen hemelschen vader alsoe sijn wy alle gods kindere van ghenaden vele menschen sijn die hem selven hoghen ende boven hem niemanne en moghen ghedoeghen sy hebben eyghenen hoverdeghen wille ende haer goetduncken boven andere menschen goetduncken minnen die en zijn niet uut gode gheboren sy leven selden sonder verdriet ende toren want sy willen boven andere domineren leeren wisen ende sy willen datmen hen na haren goetduncken volghe en doemens niet sy sijn verbolghen als sy te gader comen met denghenen die hem in onduechden ghelijcken dan moeten sy scelden ende strijden want die eene en wilt den anderen niet wiken gherne claghen niet verdraghen dat es haer vite lieghen drieghen onweerdeghe ghelate vloeken sweeren want sy sijn ydele vate onghetrouwe ende sonder rouwe dat es leven jeghen karitate maer christus dochter oetmoedicheit sy es haers selfs ghestorven wijs ende vroet sy hevet de werelt ghetorden onder voet sy mach alle onghelijc verdraghen ende ghedoeghen daerom moet sy altoes in duechden hooghen sy hevet haer eyghen cruys gheladen ende volcht christum na met weldaden sy mach al ghedoeghen ende christum navolghen al totter doot die alsoe doen haer loen is groot sy sullen beyden ende hem ghereyden totten inde sy sullen met christo eewich leven vinden sy bliven van allen dinghen ongherenen si sitten vaste met gode in rasten ende dat en mach niemen nemen si hebben tot alder menschen noot ontfermen daerom sijn sy ghemint van rijcken ende van armen ende christus gheloeft hem ewich leven hi en mach niet lieghen hy salt hem gheven die sijn milde ende rijcke voer christus oghen die den armen dienen met al dat sy sijn ende vermoghen god onse hemelsche vader es eene fonteyne vol van ghenaden hy hevet ghescapen hemel ende eerde ende alle creatueren hy hevet synen sone ghesent in onser natueren dat hi ons van zonden puere ende met hem in sine glorie vuere cristus onse eewighe vrient hevet ons met sijnder doot ghedient syne verdiente wilt hy ons gheven eest dat wy met hem ghenaden pleghen syne vite es ons bescreven syne woorde leeringhe ende syne leven hy wilt dat wy hem navolghen sonder sneven sijn senlijc leven was onnoselheit hongher ende dorst hitte ende coude pyne ende arbeyt sijn inwindeghe leven was wijsheit aensiende met onderscheede alle waerheit sijn trouwe sine minne uutvloeyende ghenadicheit sijn scouwende leven was boven alle verhavenheit sinen vader dancken ende loven eeren ende minnen met werdicheit sijn ghedoechsam leven was onderwoorpen in sijns vaders wille ende in sijnder vianden hande met groter verduldicheit sterven ende leven ende al ghedoeghen in gherechter ghelatenheit sijn volmaecte leven was een vrywillich overgeven indie hande sijns vaders tot indie doot sijn martilie sijn bloetstorten sijn spise syn dranc edic met gallen gheminct al ghedoeghen ende verdraghen ende sterven in oetmoedigher ghehoorsamheit hy hevet ons na sijn opvaert ghelaten sijn levende vleeschs sijn heilich bloet in rechter karitaten wy moghen eeten ende drincken ende sijns ghedincken met eenen doergaenden smake hy ghevet ons syne gloriose ziele vol gracien vol glorien vol ghenaden die ons vervullen mach met gracien ende met weldaden hy ghevet ons synen ghescapenen gheest die ons verdient hevet eewich leven hy ghevet ons synen onghescapenen gheest die een god es met hem ende met synen hemelschen vader die doervloeyt ende overvloeyt alle onse binnenste met hemelscher soeticheit die hem dienen ghevoelen eewigher salicheit al dat hi es ende vermach dat hevet hi ons ghegheven maer dat hi god ende mensche es in eenen persoen dat en mach hi niemen gheven die heerheit ende die edelheit es hem alleene bleven en es maer een christus die god ende mensche es in twee natueren dien sullen wy minnen dancken ende loven in eewich ghedueren hy hevet ons ghegheven syn godheit boven alle ghescapenenne wesene ende sijn overste wesen dat wy besitten in eewighe salicheit boven ons selven in ons selfsheit wildijt bevinden daer alle redene inden daer es leven boven arbeyt dit es christus regule syn leringhe ende sijn leven willen wij hem volghen hi sal ons alle waerheit leeren hi sal ons vertoenen in sijns vaders rijcke sijn gloriose wesen hy wilt dat wy met hem sijn joc draghen ende dat wy minnen goede ende quade ten dienste gods ende te sijnre ghenaden dat joc der minnen es saect ende soet het es van allen sonden boete christus borden es licht van waghen al dat hi laet dat hulpt hi draghen hy sendt syne discipule in de werelt als lammere onder wolve si en willen boven niemene domineren sy sijn de minste in haer ghevoelen leven in hoverdien en mochte in hen niet comen al soudt hem al die werelt vromen si sijn met christo ghenedert ende alder werelt knecht dat es die hoochste staet in redenen ende met rechte si en sijn niet ghierich si hebben alle eertsche dinghe begheven sy en sijn niet vrec al sijn sy arme van haven sy gheven met gode in hemel ende in eerde alle ghichten ende alle gaven sy en sijn niet nijdich sy en moghen niet wreken al dat men hem mesdoet dats hem te hans vergheten in hen en mach niet comen haet noch toren want sy sijn uut gode gheboren dat es een hooch gheslachte rijc van duechden ende groot van machte si sijn gheseten in de nederste stat alle goede menschen hebben te bat si sijn haers selfs ghestorven met christo in oetmoedigher ghelatenheit si sijn ontsoncken ende ontvloten met allen minnenden gheesten in grondelose salicheit hier beghint de derde wise eewichs leven in sinlijcker oefeninghen eewigher waerheit verlichte redene van gode ghebiet hem dat sy bedwinghen regeren ende ordineren dat senliljcke leven in die eere ons heeren ende hieromme haten sy ende versmaden alle ongheordineerde neighinghen der natueren gherief ghelost troost ende solaes ende ghenuechte in alle creatueren si gheven der beestelijckeheit als haren knechte haren noot sy sijn sober ende reyne sy dienen gode alleene in goeden werken welgheordent totter doot sien ende horen rieken smaken tasten ende ghevoelen daer dienen sy gode mede sonder vercuelen sy orboren haer zinne in goeden werken daer sy mede dienen gode ende hen selven totter doot dat es wijsheit groot si versmaden ende haten ongheordineerde neyghinghe der natueren dies es hem grote noot want die ghode versmaden ende den zinnen volghen in gherieve in ghemake in ghenoechten die sijn arghere dan doot verlichte menschen van gode die minnen duechden ende goede werke daer sy mede dienen gode hem selven ende andere menschen in menigher manieren alle haer daghelijcksche sunden werden hem licht vergheven want sy sijn met gode in minnen verbonden inker tot gode in minnen ende uutkeer in goeden werken is hem ghelijc ghereedt want sy sijn gheenicht met gode boven lief ende leet al dat sy mesdoen in dit elindich dal minne ende inkeer verteert ende verberet al want hare duechde ende goede werke sijn sonder ghetal dese menschen hebben boven strijt seghe ghewonnen sy en sijn niet goet dies hem veronnen die wijsheit gods ende jhesus christus leven ende die heilige scriftuere leeren ons drie wisen daer alle volmaect leven in gheoefent wert die eerste wise es sinlijc gheoefent ende bedwongen met redenen die ander wise die es gheestelijc ende geoefent in redenen ende in wijsheiden die derde wise es boven redene ende onthoocht alle redenen dese iij wisen hebben een fundament dat diepere es dan de helle ende hoghere dan hemelricke ende breedere dan alde werelt langhere dan eewicheit dit fundament leert ons dat wy gode sullen minnen boven al dat hy ghemaect heeft ende ons selven toe hem ende in hem ende alle menschen als ons selven die eerste wise daer wy gode in leven die hebben wij gelijc den beesten ende den dieren die en verdient niet maer si es een senlijcke chierheit der redelijcker natueren neyghinghe der sinne ende der natueren na gherief ende na loste es daghelijcs sonde onbedwonghene ongheordende neyghinghe jeghen natuere jeghen redene ende jeghen de wet gods dat es dootsonde met consente afkeeren van gode ende toekeer met loste ende met ghenuechten ten creatueren es dootsonde onlost tot gode ende lost ende willighe oefeninghe tot eerdschen dinghen versmaedt gode ende es onhebbelijc gode te dienene ende dat es traecheit de eerste zonde in een sinlijc leven es smake ende ghenoechte soeken in spijsen oft in drancke in cleederen in troeste in gherieve in behaghen den menschen dat es onsoberheit ende gulsicheit die den buyc dienen haer buyc es haere god die der oncuyscher neyghinghen dienen inden vleesche met consente in onsuveren beelden ende met onsuveren werken die versmaden gode sy dienen den duvele ende den zonden sy sijn begraven in een onsuver leven dese menschen sijn gheboren alle uten vleesche si en moghen niet ghesmaken duecht noch waerheit noch leven dat gode toebehoort maer die uut gode anderwerf gheboren sijn si hebben een eewich fundament dat allen sonden ende dat gode contrarie es verwint sy dienen gode met haren sinlijcken levene sy haten al dat god haedt in hen si versmaden afkeer van gode ende si minnen toekeer in gode si versmaden alle ongheordende lost der zinnen si oefenen met haren sinnen alle goede werke na den wille gods ende ordinancie alle der heiligher kerstenheit ende sy moghen ghedoghen al dat god op hem ghestaedt scande ende onweerde ende versmaetheit onghesunde siecheit ende al dat in der tijt ghevallen mach sonder wederwille in oetmoedeghe ghelatenheit ende sy en moghen anders niet ghewillen dan god wilt want si sijn in minnen met gode soe vaste verbonden si en connen hem niet versmaden noch ghelaten ende den duvel dienen in dootsunden want overmids ghelove sijn si uut gode gheboren vry sonen van ghenaden niet van natueren si hebben de werelt verwonnen dat sijn der werelt sonden cristus levet in hem ende sy in hem ende sy sijn met hem ghestorven in gode ende haer leven es verburghen alle der werelt ende si sijn met hem opverstaen ende wandelen met hem inden hemel voer synen hemelschen vader si smaken ende sueken die dinghen die eewich sijn si laten ende versmaden al dat hier es beneden si bevoelen onbedwonghene vryheit in gode ende volmaecte karitate die niet en mach dolen karitate leeft in onbedwonghene vryheit ende vriheit in eewigher karitaten caritate in pueren gheeste en dient niemene dan gode alleene ende sy es van allen sunden reine maer si hevet eene dochter dat es gheoefende karitate die es alder werelt ghemeyne sy leeft in crachte der sielen si moete alder werelt in duechden ende in minnen dienen sy es al vol van gods ghenaden dit es der apostelen staet nadat sy ontfinghen den heilighen gheest daerna en mochtse niemen dwinghen si en ontsagen niet de doot noch sorghe noch pyne noch eenighen noot alsoe daden martelare confessore ende maechde van beghinne sy hadden liever te stervene met gode in minnen dan alle de werelt te besittene in weelden jeghen den wille gods ende sine ghebode sy waren vry inden gheeste ende onghebonden lief noch leet noch engheene creatuere en machse trecken in sonden want sy hadden in hem volmaecte karitate beseten ende vonden die volmaecte karitate in hem ghevoelen ende vinden wilt hy moet versmaden ende haten aldat haer contrarie es in zonden dat sijn vij wisen die jeghen karitate striden ende contrarie sijn die eerste wise dat es quaetwillicheit die tot allen sonden es bereet si es wortel ende beghin tot alre quaetheit si en mach inden hemel niet comen die daerin sterft hy moet metten duvel eewelijc in de helle woenen die ander wise van sunden es gheveysde heilicheit sy willen goet schynen ende niet sijn dat es verloren arbeyt si willen den menschen behaghen ende sy en vreesen niet te meshaghene der eewigher waerheit sy ghelijcken wel den phariseusen ende den ypocriten ende judas jhesus verradere in alre quaetheit die daerin bliven ende sterven jhesus salse verdoemen ende ordelen na sine gherechticheit die derde wise van sonden dat es meshopen ende versmaden gods ghenadicheit die zondeghen jeghen den gheest ons heeren ende sine ontfermherticheit die daerin bliven ende sterven die sijn ghehaet ende versmaedt van gode ende van al sinen heilighen inder eewicheit die vierde wise van sonden die es contrarie der karitaten dat es gheestelijcke hoverde die boven allen menschen begheert te sine in eeren in reverentien ende in weerdicheden si versmaden den onnoselen toenen hem met woorden ende met werken onweerdicheit sy hebben eenen hoghen moet aldat sy willen dat dunct hem goet sy willen dat men haer goetduncken volghe en doemens niet si sijn verbolghen sy willen leeren berespen ende corrigeren boven alle menschen domineren die haren goetduncken niet en volghen si sijn haestich van moede licht gherenen ende saen verbolghen si sijn in haers selfs oghen boven andere menschen wijs ende vroet dat es jeghen allen duechden onspoet die hoverdeghe sathanas die wilen inden hemel was hy en woude niemen wiken maer hi woude gode ghelijcken ende met hem domineren hi es uutgheworpen met alle sine ghesellen ende nederghevallen inder hellen maer jhesus die de gods sone es ende der maghet marien dien sullen wy met rechte loven ende benedyen hi es vanden hemel hier neder comen ende hevet onse menscheit aengenomen hy es onse knecht ende onse eewighe vrint hi hevet ons met sijnder doot ghedient hi hevet ghedoecht de bitter doot om ons te bringhene uut alder noot dat es syne ewighe eere ende sine glorie es sonder mate groot eest dat wy hem dienen hi sal ons voeren met hem in sijns vaders scoot diet es die vste wise die contrarie es der karitaten dat es toren haet ende nidicheit dat es een valsche drivuldicheit sy es van gode versmaet ende vermalendijt in eewicheit want haer ghebrect onderlinghe minne ende trouwe tot allen menschen met gode te besittene inder ewicheit toren es uter natueren gheboren ende uut quader complexien haestighe toren es eene ghevoellijcke sunde in onbedwonghenen zinne haet es eene gheestelijcke sunde langhe gheoefent in quaden wille ende onbedwonghene nijdicheit es eene duvelsche sonde inden gheest vast verbonden wortel ende oersake beghin alre quaetheit ende sonden haestich toren ende licht gherenen belghen scelden scalc ende wreet es te allen duechden onbereet nauwe merken oordelen ende begripen in vele dinghe hebben si verdriet waren sy saechtmoedich ende minden gode sy en ghevoeldens niet si ghedincken ende houden langhe datmen hem mesdoet si willen wreken ende niet vergeten ende node vergheven dat es ten duechden onspoet si bidden oordeel ende wrake over hem selven als sy huren pater noster lesen toren langhe gheoefent sonder claghen ende meshaghen valt in haet hi es van gode verbannen ende verwaten want het es eene gheestelijcke sonde die god versmaet want si es contrarie der gracien ende der karitaten die daerin sterft hi es van gode verwaten tooren ende haet sijn dochter der nidicheit die es moeder alre quaetheit sy es haers selfs ongheweldich sy moet benijden ende haten ende altoes begheren wrake si wilt altoes wreken ende niet vergheten si en hevet gheene vrese vander hellen noch gheene hope ewichs levens daerom levet sy in demsterheit ende sy en hevet gheene macht te sueken oft te begheerne gods ghenadicheit si es verbonden ende verslonden in grondelose quaetheit si es vanden viant beseten ende hevet vergheten gods ghenadicheit maer al dat den menschen es onmoghelijc dat es gode moghelijc ende sijnder ontfermicheit cristus es onse karitate hy leert ons te minnene sonder mate ende leven ende sterven in sijnre ghenadicheit sine ghenade es sonder mate groot sij hevet ons verlost vander ewigher doot ende si wilt ons gheven sine eewighe salicheit hierna volghet de seste wise van sonden die menighen mensche hout ghebonden ende verblint in onwysheit ende dat es ghiericheit ende vrecheit twee ghesusteren ghiericheit wilt altoes nemen ende vrecheit en wilt niet gherne gheven alsoe moeten sy te gadere in sonden leven jeghen die eere gods leeft ghiericheit want sy hout met ghode haer spot ende mint selver ende gout ende eertsche dinghe als haren god vrecheit es contrarie gods miltheit die overvloeit alle de werelt met sijnder rijcheit wat jhesus prijst ende wat hy looft wat hi dreycht wat hy gheloeft watmen predect ende wat gheschiet watmen hoort ende watmen siet die vrecke sluytborse en ghevoelens niet hy heeft zyne binnenste ghesloten vore ontfermen ende sine burse buten vore den armen ghierighe ende vrecke en moghen in dat hemelrijc niet comen want sy en hebben dat bruloftcleet niet aenghenomen sy syn van gode verbannen ende verwaten want sy leven sonder karitate die milde jhesus hevet sine discipule tot hem gheroepen die hem ghetrouwen ende sueken hi hevet sine arme wide ontdaen hi wilse helsen ende daer in bevaen hy hevet sine side ende sine binnenste wide ontdaen hy wilse herberghen dat si daerin woenen hi heeft zyn hoot gheneycht aenden cruce dat hi ons cussen wilt ende met hem vereeneghen in eewicheit daer es alle rouwe ghestilt ende vergheten in salicheit hy hevet hem selven ghegheven inden heilighen sacramente sijn vlees sijn bloet zijn siele ende sijn leven sinen gheest sijn godheit daer es eewich leven boven arbeit hem es ghegheven van sinen hemelschen vader in hemel ende in eerde alle macht boven alle creatueren sine macht sal ewich dueren hy suect ende mint sijns vaders lof ende eere ende onser alre salicheit met rechte sullen wyne loven dancken ende minnen ende hem dienen in eewicheit hierna volghet de vij wise van groven sonden die onreyne quadien hebben vonden si versmaden gode ende jhesus sinen zone ende engheenre duechden en sijn sy ghewoene si vloeken sy sweeren ende sy lieghen ende blasphemeeren jhesum ende sinen hemelschen vader si leven sonder vreese ende ghenade ontemlijcke eede onreyne woorde ende werke ende grote mesdade oefenen si met des duvels rade si verwiten christum sijn passie sijn doot sijn sterven zine heilighe wonden die hy hevet ontfaen om hare sonden si sijn quader dan de duvel want haer quaetheit es onghebonden si viseren ende ymagineeren dat onreynste van jhesum dat sy ghepeinsen connen alle haer leven es onsuverheit jeghen gode ende jeghen hare eewighe salicheit si zijn vermalendijt van gods gherechticheit hierna volghet die achterste wise van sondaren dat sijn ghehuerde knechte die gode dienen omme loen ende om haer ghewin daer en es gheene gracie comen in sy segghen si en souden gode niet dienen en soude hi hem niet loenen si versmaden gherechter karitaten croone si en smaken niet der sueticheit die den minnenden van gode es bereyt sy en weten niet wat innich toekeer es te gode hem te minnene ende sine ghebode si minnen hem selven onredelijc dat es afkeer van gode in sonden die also sterven si zyn vermalendijt si en hebben niet vonden der rechter karitaten abijt die neghenste wise van sonden es die vanden duvel ende van haren vleesche werden verwonnen si leven haren bloede in menighen sonden traecheit oncuyscheit gulsicheit leven dat trect van gode in een bestelijc leven traecheit te gode ende onghelove slapen rasten des lichaems ongheordent ende boven noot ende boven redene al hadden sy minne si soude verdroeghen gulsicheit sueken in spijsen oft in drancke dat es leckerheit si versmaden ende haten in al haren ghevoelne soberheit onsuver beelden van binnen ende onreyn ghevoelen inden zinnen onreyne waerde met loste spreken onbehuede wandelinghe met ongheleefden personen doet verliesen reynicheit dat es dienen den duvel ende den vleesche in oncuysheit sy versmaden gode ende sine macht ende sinen dienst ende leven contrarie gode in onbekinde blintheit die alsoe leven ende sterven sy sijn van gode versmaet ende ghehaet ende sy werden metten duvel gheworpen inder hellen demsterheit maer die ane gode genade soeken ende begheren ende ongheordende lost der zinne ende des lichaems laten ende versmaden ende gode dienen totten inde op sine ghenade het wort al vergheven want sy comen niet te spade die tienste wise dat sijn goedwilleghe menschen die leven inder gracien gods die christum navolghen ende allen dinghen versmaedt hebben ende gelaten ende minnen gode ende sine ghebode ende oefenen alle goede werke diemen pleecht inder heiligher kerken nochtan moghen sy vallen in groven sonden want si en sijn haers selfs niet ghestorven in gode noch si en hebben haren eyghenen wille niet ghegheven noch versmaet onder den vryen wille gods noch vryheit der natueren die hem god ghegheven heeft onder die vryheit die god selve es ende hieromme hebben si dicke lief ende leet anxt ende sorghe twifel ende vaer vreese vander hellen ende verduemt te sine te vallene in dootsonden ende vanden vagheviere si willen leven gode ende hem selven si sijn becommert ende verladen met vele dinghen troest ende solaes ende groot ghevoelen souden si gherne van gode nemen als hijs hen niet en gheeft soe moghen si vercuelen ende overmids grote becoringhe des duvels ende der werelt ende des lichamen moghen sy in dootsonden vallen dit moechdi merken inder apostelen leven die van christo waren hooghe verheven si hadden liever met hem te levene in dese ellende dan met hem te stervene in sine glorie sonder inde alse sy becoort worden vander doot doe vielen sy alle ende sente peeter die alder stouts was int ghevoelen anxt ende vreese der doot dedene vercoelen want hy hadde ghesproken tot jhesum heere ic ben bereet met u inden kerkere ende inden doot te gane eens wijfs stemme maecten soe bloede dat hi sprac in groten noode ende swoer ende loech driewerf dat hi jhesum niet en kinde alsoe daden alle die apostelen die jhesum minden anxt ende vreese bleef hem tot opden sinxendach dat jhesus sinen gheest volmaecter caritaten gaf maer doe si sinen gheest ontfinghen daerna en mochtse nieman dwinghen si hadden verwonnen al haren noot si waren bereet te stervene alsoe alst god ghestaden woude ende hem gheboot cristus levede in hem ende si in hem ende yeghewelc woude sijn woeninghe in den anderen behouden also moesten sy gheenicht met gode bliven dit es die wise van allen heilighen menschen die haers selves ghestorven sijn in gode met minnen si en mochten gods niet laten want sy hadden vonden in hem volmaecte karitate die god es ende niemen en ontsiet si leven inden gheeste sonder anxt vreese commer ende eenich verdriet si hebben in haren gheeste vanden gheest gods dat si uutvercoren sonen gods sijn dat ghetughe en mach hem niemen nemen want si ghevoelen in haren gheeste ewich leven dit woordt hebbic dicwile ghescreven maer ic vertye mijns ende late my onder de eewighe waerheit ende onder dat ghelove der heiligher kerstenheit ende onder die leeraren die de heilighe scriftuere overmids den heilighen gheest hebben ontbonden maer dat ic ghevoele dat moet my bliven ic en macht uut mijnen gheest niet verdriven al soudt my alle die werelt vromen ic en mocht niet twifelen noch jhesum mestrouwen dat hy mi soude verdoemen alsic contrarie hore dan willic swighen van duechden ende van ondeuchden willic luttel meer scriven maer die leven in volmaecter karitaten dien hevet gode viere juwele ghegheven ende ghelaten die allen goeden menschen niet en syn ghemyne maer die god daertoe hevet vercoren die moghen sine hemelsche wise sien ende horen die eerste wise die god boven al mint daer alle heylicheit in beghint die es van luttel menschen te gronde bekint onse hemelsche vader die ghevet met sinen sone sinen uutvercornen oetmoedeghe onbedructe nederheit die inden gheeste al mach draghen ende si blivet altoes vry onder al ende ongheladen sy mach al ghedoghen sonder murmureren ende claghen si moet altoes wassen in duechden ende in weldaden want god woent in huer met als sinen gaven die ander wise die es met rechte van groten prise die vader metten sone gheven den verborghenen gheesten breetheit der minnen sonder mate die vervult alle edele vate sy es gheheten karitate ende vloeyt al over sonder mate si es alder duechde beghin ende oersake condi gapen soe moechdi smaken si es binnen al ende onghesloten buten al ende onbegrepen si leert minnen sonder vergheten want si hevet die aen haer leven met haer selven beseten die derde hemelsche wise die es metten vader ende metten sone ende met allen gheminden eenicheit inden heylighen gheeste dat es inden hemel ende indie eerde die hoechste feeste gods ghebruken sonder inde daermede spijst hi ende drinct al sijn ghesinde gods ghebruken dat es een gheestelijc ontvlieten gode in ons ende ons in hem die tafel daer wy op eeten dat es gods jeghenwoordicheit daer brinct elc sijn spise die hi hevet bereet dat syn minne duechde ende alle goede werke die hi gode gheoffert hevet ende voreghesent die sijn vore gode ende alle heilighen daer present cristus sit in midden der tafelen ende wilt met hem allen eeten sijn minne sijn duechde syn touwe syn leven syn sterven van minnen om onsen wille dies en is twint vergheten daer es blyscap sonder mate groot ende eewich leven sonder doot daer hevet elc sunderlinghe dat hy hevet verdient maer die toevallende bliscap es hen ghemeyne die der tafelen sitten die sijn alle reyne die vierde wise die is boven alle wisen hoocheit die allen minnenden gheesten es bereyt dat es onthoghen boven alle ghescapene wesene in dat overwesen der godheit daer sullen wy slapen ende rusten ende woenen met gode ende met allen heiligen boven alle ondersceet in de ewighe salicheit dus es christus testament volmaect ende volbracht dat bliven sal inder eewicheit cristus es ghenadich ende gherechtich hi sal gheven yeghewelcken dat hem behoort hy sal den quaden laten syn gherichticheit hy sal den goeden laten sine ghenadicheit ende dit sal bliven ende dueren hem allen inder eewicheit dit testament hevet christus beseghelt ende ghescreven met synen preciosen bloede ende gheconfirmeert met sijnder ghebenedyder doot die in hem gheloven hy salve voeren in sijns vaders scoot hierna volghet dachtende ure vanden daghe dat jhesus hinc aen dat cruce in groter noot sijn lichaem was verstoct verdrooecht ende bloedich root ende hy sach sijnder moeder ende synen discipule die hi minde staen biden cruce ende hy sprac tot sijnder moeder wijf sich dynen sone ende tot synen discipel dien hi minde sich hier dijne moeder ende hy ontfinc die edel maghet in sijnder hoeden rechte als ochte si hadde gheweest zyn eyghen moeder van ghenaden ende van natueren doen bedroefde haer maria jhesus moeder ende dat sweert van rouwen ende van compassien doerghinc ziele ende lijf herte ende sen als ochte sy sterven soude doen dat jhesus sach sant hy sinen gheest ende dede haer ghedincken die woorde des inghels gabriels dat haer sone soude heeten ende sijn des almachtichs gods sone hy soude sitten opden stoel davids sijns vaders ende regneren met gode in jacobs huus eewelijc ende sijns rijcs en sal syn gheen inde ende sy ghedachte der miraculen ende der woorde die hi ghesproken hadde van beghinne ende der propheten ende der heiligher screftueren dat jhesus haer sone moeste doghen ende sterven om alre menschen sonden ende salicheit ende de gheest gods gaf haer soe grote karitate datsi gherne selve ghestorven hadde hadt moghelijc gheweest die bitter doot om alder menschen salicheit ende noot hadden de naghele uut sine hande ende uut syn voete ghespronghen sy hadse weder in ghesleghen om verlatenisse van onsen sonden sy neychde neder in de arme johannes si hadde bliscap van binnen ende groten vrede hi sal haer bliven in dat ewighe leven doen dat sach ende hoorde de scaker die ter rechter siden ons heeren hinc doen riep hy met luder stemmen heere ghedinct mijns als ghy comt in u rijc doen sprac jhesus voerwaer seggic u ghy sult noch heden met my sijn int paradijs die scaker ghelovede hem wale want hy was van zinnen vroet ende wijs ende jhesus riep met oetmoedigher stemmen my dorst doen namen der jueden knechte eedic met galle gheminct in eene sponghe op eenen stoc van riede ende hielden hem die sponghe voren sinen mont ende doen hi dien dranc ghesmaecte doen en woude hijs niet drinken doen riep hy met luder stemmen mijn god mijn god waerom hevestu my ghelaten ende doen sach hi in synen gheeste aldat god eewelijc voersien ende gheordineert hadde van hem ende al dat die propheten van beghinne der werelt ghesproken ende ghetuycht hadden van hem ende daerop antwerde hy met bliden gheeste het es al voldaen ende hy neychde sijn hoot op sine borst ende sprack vader in uwen handen bevelic mynen gheest ende al segghende die woorde braken sine oghen ende syn herte scuerde ende hi sant synen gheest in die glorie sijns vaders ende dit was in de neghende ure vanden daghe die wy noenen heeten die eerde bevede ende die steene cloeven die gardine die inden tempel hinc scorde in ij partyen vele dooden stonden op uten grafen ende oppenbaerden vele menschen in die heilighe stadt doen stont daerby centurio een edel man die hondert ridderen onder hem hadde doen hi dit wonder sach ende hoorde sprac hi waerlijc dese mensche es gods sone ende al dat volc daerby staende was vervaert ende elc sloech voer syn herte ende keerde weder in die stadt inde xj ure van den daghe dat wy vesperen heeten quamen die jueden tot pylatuse ende baden hem dat men haer beene breken mochte die daer hinghen opdat sy te haestelijcker sterven souden also dat mense vanden cruce mochte doen alsoe dat sy niet en hinghen aende crucen opden hooghen paesdach ende hy gaefs hem orlof doen ghinghen syne ridderen ende der jueden knechte ende braken den eersten ende den anderen syne beene ende als sy quamen tot jhesum soe vonden syne doot ende si en braken sine beene niet maer een riddere ontploec hem sine rechte side met eenen speere ende uut diere wonden liep bloet ende watere ende die dat sach hi gaf ghetughe ende wy weten wel dat syne ghetughe waer es dat sijn sente jans evangelisten woorde daerna doent den evende naecte in die elfste ure van den daghe die noch vesperen toehoort doe quam een edele man die x ridderen onder hem hadde ende joseph van armatyen ende hy was jhesus jonghere heymelijc hy ghinc tot pylatuse ende badt dat hy hem gave den lichame jhesu pylatus vraghede oft hi nu doot was ende doen seide hen centurio dat hy doot ware doen beval hy dat men den lichame joseph gave doen nam joseph met hem nycodemus dese twee waren beyde mechtich ende groet ende jhesus vriende verburghen om die vreese vanden priesteren der juden want jhesus en woude niet ghedoghen dat eenich quaet mensche heiden oft joden sinen lichame ghenaecte ochte gherenen na sine doot dese waren beide goet ende ghelovich ende ontbeidende dat rijcke gods sy daden den lichame vanden crucen ende hadden bereet ij witte linen lakene daer si den lichame in wonden ende eenen sweetdoeck daer si dat ghebenedide hoot in leiden ende omdat dit was de leste ure vanden daghe die wy completen noemen soe en mochten si niet langher werken dan die ure ende by dier stadt daer jhesus ghecruust was soe was een hof ende daerin was ghehouwen een nuwe graf in eenen steen ende met haesten om die feeste ende om die vierte te houdene leiden sy den lichame daerin ende sy hadden bereet dierbare specie van edelen roeke mirre ende aloe ontrent hondert pont die storten si opden lichame jhesu ende in syne wonden daer hi lach in dat nuwe graf daer te voren noyt niemen in gheleghen hadde ende sy wintelden eenen groten steen als eenen sarck vore die dore vanden grave ende sy ghinghen van daer met goeden moede in groten vrede dien jhesus bereet hevet synen discipulen die sine regule houden die hi levede ende leerde ende daer hi inne ghestorven ende opverstaen is in die glorie sijns vaders amen sit laus deo