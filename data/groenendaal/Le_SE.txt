dat ierste capittele johannes die mijn vleesch edt ende myn bloet drinct die woent in my ende ic in hem dese ghebenedide minlike woerde sprac ons here jhesus cristus te sinen iongheren ende noedt hiertoe ende maent ende eyscht te desen etenne gheestelike ende overnatuerliker wijs hem selven tetenne inden heyleghen sacramente elken menschen ende alle menschen ghi selt weten willen wi hier beghinnen een gheestelijc sacramentelijc inwendich verborghen eten alsoe dat wi van desen daghe der gracien inden eweghen daghe der glorien ewelijc se selen eten ende leven daer toe behoeren ons sunderlinghe seven principale poente mede voert te gane op die seven gaven des heilichs gheests tot eenre yndeliker salicheit eer wi vol eten ende gheeten selen werden ende dan selen wi eten ende rasten ewelijc ende gods ende cristo te gadere ghebruken altoes in een na der godheit oft na der menscheit want sonder eten ende drincken en mach gheen mensche leven in hemelrike noch oec in eertrike het si natuerlijcke oft overnatuerlike lijffelijc oft gheestelijc want god selve en leeft niet noch en mach niet leven sonder gheestelike spise want alle sijn leven es drincken ende een ewich eten om onse noet ende om onse salicheit te volmakenne nu willic ons die seven poente elc sonderlinghe met onderscheede noemen ende namaels selen wise verclaren hoe dat wi gheestelijc eten selen met cristus ende cristus met ons in ons ende selen een spise ende een gheest werden overmids cristus in gode mer eer wi eten moeten wi ten iersten male gracie ontfaen van gode metten anderen poente selen wi leeren biten en knuwen dat bittere ende dat suere en dat suete te gadere ghetempert over een ten derden male selen wi eten ende smaken metten vierden smaken ende ghevoeliker wijs in ons halen die gracie gods mer ten vijfsten male sal die gracie in ons wandelen ende ons vervullen met allen rijcheiden van doechden ten sesten male selen wi in gode verwandelt werden aldus sal ons elc poent deen aen dander verborgheliker inwert leiden meer ende meer god te ghesmaken na inkeer onser begheerten ende na hoecheit onser minnen maer metten sevenden poente selen wi doersien ende doersmaken ons selven ende alle oeffeninghe ende onderscheet ende selen werden een gheest met gode mer eer ic voert ga willic ons gheven een sinlike ghelikenisse alsoe dat elke oft elc dier sinen sin toe keeren wilt in hem selven proven ende merken mach dat ic waer ende recht hebben sal in al desen dinghen een sinlike ghelikenisse op den na volghenden ghelike gheesteliken sin ii capittele nv merct voert dese redenne daer ic onse navolghende leeringhe wt verclaren sal oec vii dinghen want het hoert van natueren toe alle creatueren selen lijffelijc ghespijst ende gheuoedt werden aen den lichame soe moeten wi ten yersten male materlike spise inden mont ontfaen ten anderen male knuwen metten tanden die derde maniere es eten ende smaken metter vierder manieren halen wi de spise uten monde sonder middel tot in die strote ten vijfsten male wandelt die spise alsoe men seit teenen hoepe onghedeilt ende niet verscheiden tot in die maghe ende ten sesten male verwandelt haer die spise altoes sonder ophoude ende enich letten uter maghen ende deelt haer ouermids cracht der natueren in elc let dat die ghesont ende gans heeft ende alsoe wert die spise verteert ende verwandelt in bloede ende oec in vleesche mer ten seuenden male en machmen der spisen gheen onderscheet gheuen noch toe eyghenen daer se puer vleesch ende bloet es worden mer trouwen ic segghe v alsoe ghewarichlijc als god leeft mochte die spise spreken ende hadse leuende gheuoelike gheestelike inwendeghe werkelike crachte in haer ghelikerwijs dat die redelike ziele doet die god ghebeelt ende ghescapen heeft te sinen beelde ende te sijnre ghelike nissen die spise spraken te haren wlesche ic en wil mijn edelheit noch mijn ghescapenheit niet te male verliesen noch oec vergaen te nieute want en es gheen dinc van natueren soe edel als leuen ende sijn ende wesen mer van desen wtwendeghen etenne des lichamen daer ziele ende lijf alleene bi onthouden sijn ende werden van natueren dit hebben wi ghemeyne metten beesten hier af latic coert die redene bliuen hier beghint dierste principale poent van enen gheesteliken ouernatuerliken etenne iii capittele ende nv willic ons hier ute desen voergheseiden fondamente dit yerste principale poent leeren ende bescriuen ende wil ons leiden op een gheestelike ouernatuerlijc eten daer ziele ende lijf bi onthouden ende ghespyst ende gheuoedt sal werden in deweghe leuen ouermids die gracie gods met hemelscher vrucht ende met ewegher onuerganckeliker spisen ende selen wi daer toe verenicht werden bouen alle dinc met gode ende sal ons god sijn gracie van ierste gheuen ende senden van bouen neder weert ouermids sijn godheit sonder onse verdiente ende oec sonder waer omme daer wi alle doechden met werken ende veruolghen selen nv ende voertmeer ewelijc tot eenre endeliker salicheit soe staen ons allen dese dinghen wel met onderscheede te merkenne die na volghen selen dat wi donse daer toe doen moeten alse verre als wijt verstaen in eneghen sinne begripen connen hoe dat wi gheestelijc ende sacramentelijc eten selen cristus heileghe vleesch ende sijn bloet metter inwendegher begheerlijcheit onser edeliker zielen beide natuerlijc ende oec ouernatuerlijc in beiden gheleghet onse salicheit dat wi met cristus eten ende hi met ons na dien dat die scrijft prect dat inden heileghen sacramente es verborghen alle gheesteliken smaec diemen ghedincken mach es in cristus ende voert daer bouen hier omme steet ons wel toe te besiene sonder enich beraedt willen wi cristus ontfaen ende selen wi sijns hebben enen herteliken voersmaec inden heileghen sacramente des outaers soe moeten wi waerlijc ende willichlijc alle sonden ende quaetheit der werelt om gode laten ende begheuen sonder eighen achterwert sien op ghenuechlijcheit der sonden soe moeghen wi kuenlijc ende vrilijc den werden lichame ons here ontfaen ende ons verlaten op sijn grondelose milde ontfermherticheit hoe onghetrouwe dat wi hem voer gheweest hebben bliuen wi voertane ghehoersam ende ghetrou ende in hem met goeden werken soe hebben wi hier een seker fondament met eenre goeder consciencien dorren wi gode sonder twifel ghetrouwen dat hi ons onse sonden verlaten ende vergheuen heeft si sijn ons dan sonder twifel vergheuen eest dat wi niet en twifelen voer sijn oeghen te wandelen met ongheveysder herten te leuene sonder berespen van dootsonden ende dat hoert allen menschen toe van noede ende van gherechter scout dat hi dies een ghetughe van binnen gheuoelen sal ende moet dat hi dies hopet sonder mestrouwen want alsoe vole als een mensche hoe quaet hi voer gheweest heeft dachterste sunde om gode laten ende begheuen wilt die hi nemmermeer soude moeghen willen doen soe geeft ons god sijn gracie ende maect ons vri ende quite van allen sonden ende alsoe set hi ons ten yersten male van uter hellen in hemelrike ende verenicht ons met hem sonder middel vander doot der hellen in dleuen ende verwolt onse ziele met allen goeden van gracien hier hebben wi dierste gaue des heilichs gheests die elken mensche principalijc toe hoert daer wi mede vresen den werdeghen name gods ons heren hem reuerencelike ere te biedenne bouen alle dinc dat maect ons goet ende heilich ende gode behaechlijc dits die toegheuoechde vreese daer dauid af seit inden soutere die heilich ende ewich blijft inden huise gods ende een beghinsel van alre wijsheit alsoe die wise salomoen sprect dats dat wi vreesen den name ons heren ouermids sijn minne ende hope in dat eweghe leuen soe es ons gracie inder zielen van bouen comen ende wi sijn seker vercoren ter recher siden ende te eweghen leuenne wilt ons god hier met behouden ende salich maken es dat sake dat ons voert tijts ghebrect ouermids haesticheit de doot nv soe ontbinden wi hier die vi poente die na volghen selen ouermids enicheit die wi met gode besitten beseten hebben sonder ons verdiente ende boven ons seluen ouermids dese ierste voergheseide overnatuerlike inwendeghe berueringhe der gracien gods die one voert aen meneghe edele ghifte in bringhen sal van gracien om gracie eest dat wi ons hier met regeren altoes met oetmoedeghe ghenoch doenne na wise der heilegher kerken dat ander principale poente hoemen tquade vanden goeden onderscheeden sal dat vierde capittele hier wt soe ontsprinct ons dat ander principael poent dat en sal leeren biten ende knouwen tondersceedenne voert meer altoes tquade van den goeden dat selen wi merken hoe dat wi voer gheleeft ende ghewandelt hebben in demsterheit ende hoe onghetrouwe ende hoe verre ende hoe vremde dat wi gode gheweest hebben ende ieghen sinen wille ghedaen ende mesdaen hebben dit selen wi veredericken van buten ende van binnen met seerpen herden leuenne van penitencien ende ondersueken ons oude leuen te gronde met bitteren wee van herten wt enen wonderliken meshaghenne ons selfs ende al onser quaetheit ende aldus selen wi gronderen ende in ons seluen aen ende ouerdincken ons stinckende sonden daer wi in gheleghen hebben met groeter swaerheit van herten ya als wi op ons seluen sien ende merken die grote menichfuldicheit onser sonden ane ende als wi bande oft op dander side allene die gherechticheit gods voer oghen hebben sonder die godheit gods alsoe souden wi ons lichte verueren ende vereysen vander anxteliker pinen der hellen ya al hadde een mensche een fijn steel en herte vander eerden totten hemel hoghe ende alsoe dicke ende breedt ende lanc hi mochte veruaren ende verderuen van anxte ende vresen der hellen ende soude lichte in ewegher meshopen slaen ende vallen ter helscher verdomenissen weert die sijn quaetheit allene aensaghe ende die wrake der gherechticheit gods ya sonder sijn ontfermherticheit siet dit ware al verloren want wi bleuen alsoe ewelijc ende indelijc verdoemt dies en wilt god emmer niet hoe quaet oft hoe verkeerdelijc dat wi voer gheweest ende gheleeft hebben want gods minne es soe groet ende sijn grondeloese ghenadicheit soe oueruloedich tons weert dies sijt aleoe seker als der doot ende dat god es ende leeft op hemelrike met sinen heileghen ende met snen inghelen nv merct wat ic segghen wille ic segghe seker inder waerheit gheseidt dats een hoeghe eedt dat gods oueruloedeghe mildicheit ende sijn grondeloese ontfermherticheit tonsweert alsoe ouernemelijke groot es eer god ghestaden ende ghehinghen soude dat die quaetste sondare van eertrike verloren bleue dat aen hem yot ghebreken ochte fouten soude in enegherwijs seker god soude noch lieuere alsoc vele pinen om den mensche doen dat hi hem seluen nedersincken ende dalen soude van wt hemelrike met al sijnre gheweldegher macht tot in die helle met alle sinen hemelschen heere ende scoeren ende breken lieuer die helle ende makense eer te nieute al en soude daer nemmermeer helle sijn want aen gode en mach ons gheen dinc fouten noch ghebreken hier omme willen wi ons mesdaet te rechte ende wel ende effene weghen soe dat gode behaghe soe moeten wi bander oft op danderside ons inwendeghe oeghen slaen hier ieghen op die ghenade gods met enen vollen betrouwen op sijn grondeloese milde ontfermherticheit ende alsoe selen wi van binnen verblindt ende hemelijc van gode ghetroest sijn ende werden met rouwe van deuocien in bitterheit onser tranen ouermids die eweghe goetheit gods ende alsoe sal die dach der gracien gods bedecken ende ouergaen met sijnre claerheit den donckeren nacht onser sonden ende dan saelt al peys ende vrede sijn als minne douerhant hebben mach in ons soe dat die waechscale ouerdraecht ter rechter siden wert bouen knechtelike vreese soe werdet goet ende al verlaten ende vergheven ende aldus wert ende es die natuerlike eighenne knechtelike verdoemelike vrese ons selfs daer ic voer af seide wt ghesloten ende gheworpen ende soenlike godlike minnende reverencilike vreese die verdienlijc ende goet ende heilich es wert ons verschenen inder zielen ende ghegeuen ende aldus wert die gherechticheit gods ouermids die goedertierenheit gods in ons gheminct ende ghetempert metter edelre salven sijnre ontfermherticheit ende alsoe draghet gherechticheit ende ontfermherticheit al te wel ouer een in elken goeden mensche sonder discordie ende op desen toeuerlaet selen wi gode voert dienen sonder eyghenenne eenwilleghe vreese ons selfs met alle menschen in blijscapen vander andere gaven des heileghen gheests daer ons here af sprac salich sijn die saechtmoedeghe v capittele ende hier beghint die ander gave des heilichs gheests daer on here af sprac salich sijn die saechtmoe deghe want sij selen besitten die erde oft dat eertrike ghi selt weten dat elke gaue des heilichs gheests daer ons here af sprac die doet den rnensche gheuoelen ende ghesmaken ewegher salicheit met gode nv merct dan van deser saechtmoedegher nederdalender goedertierenheit si heeft in haer besloten ende bevaen alle doechden ende meer dan alle doechde want goedertierenheit die ons wt gode gheboren es die en machmen niet verladen noch verswaren met gheenen laste daerse ouernatuerlijc ende ghewarich es want si ontsprinct ende beghint ende ynt tusschen ons ende gode in sijnre gherechticheit wert goedertierenheit oerspronc tusschen ons ende gode ouermids sijn ontfermherticheit ende goedertierenheit die werdt gheprijst ende gheuoedt ende werkelijc gheoeffent tusschen gode ende ons ende onsen euenkersten ouermids minne ende caritate ende hier omme en machmen den onderworpenen goedertieren gront oetmoedeghen mensche die hem te gode gheheellijc ghelaten heeft in gherechter ghehoersamheit ende onder alle creatueren niet bedrucken noch oec hoeghen noch verheffen wat dat menne prijst ende looft ende men hem ere gheuen wilt eest voer sijn oeghen eest achter hem daer hijt vernemt soe keert dootmoedeghe mensche hem seluen altoes neder inden gront der doecht sijnre oetmoedicheit ocht hi keert sijn herte ende sijn begheerte vrilijc opwert ende gheeft gole van allen saken eweghen lof ende eere ende hi keert daertoe sijn cleyn binnenste diepe oetmoedicheit nederweert in een onwerdich vernieten sijns selfs ende aldus druct ende versmaede doetmoedeghe mensche hem seluen meer dan hem van buten enich ander mensche bedrucken oft versmaden can sijn eighen gront der zielen es soe oetmoedich dat hi hem niets niet verheffen en mach noch en can rechts al woude hi selue doetmoedeghe mensche en wistere hem hoe toe gheuen noch ghesetten dat hi eneghen gheestelike eere soude moghen willen ocht begheeren ende dats hier omme dat al selken mensche egheen gheestelike eere en suect noch en begheert om dat hi puer ende gheheellijc deer gods suect ende meint sonder tweeuoldecheit in alle sinen werken ya beide inwert ende wt vert dat des menschen wtkeer ende sijn inkeer ouermids caritate alle beide godtelijc ende ewich sijn sonder ons selfs yet daer in te sueken ia in tijtelike dinghen oft oec in eweghe dinghen om eyghenen wederloen van gode te hebbenne alsoe een ghehuert knecht sinen here dient om enen bespokenen penninc die sinen leen te voren weten wilt altoos die en mach nemmermeer ghereckelijc rijc werden noch te groten goede comen mer hi mach hem doch daghelijc alsoe gheneeren met groter armoedicheit soe mach hi den graet ontdraghen daer bi mer nochtan nauwelijc siet dese menschen bliuen altoes tweeuoldich hem seluen suekende ende meynende in allen dinghen ende en connen haren euenkersten niet gheminnen noch ghedoen ghelijc hem seluen want hem duenct alsoe men veel menschen vint datse hem seluen altoes meer sculdich sijn dan haren euenkersten dats al natuerlike minne die wt redenen ontsprinct wt ons seluen die minne en es wt gode niet gheboren daer omme keersse altoes weder creatuerliker wijs op ons seluen ende alsoe bliuen wi ons selfs ende en eneghen ons gode niet desen lieden es die gaue der saechmoedegher goedertierenheit daer ic vore af seide verre ende vremde ende en moeghen niet doeghen noch liden noch bedruect sijn om gods wille doet men hem groet eere ende set mense op ende trectmense voert ende hout men vele van hem ende van haren ghebede ende haren gheesteliken schine soe verblindense hem ende nement gheerne ende horen dat die liede tot hen segghen ay bidt voer my ouer al sculet ghees telike verborghenne onbekinde houerde mer alsmense weder yet bedruect soe bedrueuense hen ende toeghen te hants een swaer onwerdich rijp aenschijn ende alsoe bekint men den houerdeghen voer den oetmoedeghen mensche want die mensche die smade ende laster oft lachter ende scande ende oneere draghen ende liden can in sinen eyghenen gronde sonder beclaghen alsment hem doet sonder scout ende onverdient ende hem daer in die mensche verbliden can ende gheerne dat nemt van binnen ende lijdt ter eeren gods ende willichlijc ontfeet als oft men hem recht dade ende hi dat draghen ende liden can om gode sonder murmureringhe oft enich ontsculdeghen oft oec te claghenne andere liede sijn mesual oft dat men hem onrecht doet dies sal die saechtmoedeghe goedertieren mensche alles ledich staen sonder beclaghen eest in bichten oft buten bichten alle wrake die op dinen persoen allene gheuallen mach beide nv ende ewelijc dies sal een innich gheestelijc mensche die gods yet ghesmaect heeft als een seempsat groet es sonder verkiesen syn ende staen wat dat god op enen vriwilleghen armen mensche van gheeste die sijns selfs verteghen ende ghestoruen es hi saels alles ghelijc sonder verkiesen staen wat dat god op hem ghestaden ende ghehenghen wilt in tijt oft inder ewicheit ghewins ende verlies van eertschen tijtliken goede ende van allen dinghe die buten ons ende binnen ons sijn vrinde ende maghe van alre sierliker wandelinghe der werelt souden wi ons ontrecken ende ontien van alre menichfuldicheit der creatueren dies souden wi te male sorgheloes sijn ende ledich staen ende oec steruens ende leuens sonder alle hinderliken commer van anxte ende vreese ende sorghe ons selfs dies souden wi alsoe vri sijn van allen dinghen na den liefste wille gods dat wi niet te meer commers noch verladen en soude sijn met ons seluen noch met ghenen dinghen en souden die vriwilleghe mensche verladen moghen sijn van binnen na gheest wise niet te meer dan die voghel die inder locht vliecht verladen en es met sinen plumen daer hi mede vaert ende vliecht van natueren ouermids die cracht der locht dien op heft alsoe souden wi varen ende keeren ouermids gracie ende ghenade met onsen vrien ouerheuenen wille gode gheenicht ende verhauen onbedructelijc sonder alle hindernisse met ghemeynre onderlingher trouwen van gode te gode ende souden onsen euenkersten ende alle menschen vrinde ende viande minnen ende altoes goet gheonnen dies hem god an ghelijc ons seluen dat verdrijft ende veriaceht al ansel strijt haedt nijt ende alle wederwerdicheit die tusschen gode ende ons ende oec tusschen ons ende onsen euenkersten gheuallen mach want onderlinghe trouwe noch bruederlike minne tonsen euenkersten dies en selen wi nemmermeer los noch ledich staen hier noch inder ewicheit want alle gods ghebode ende alle heilicheit loept op die twee principale poente sprac ons here mint gode van alder herten van alden crachten uwer zielen ende van alder ghedachten ende uwen evenkersten ghelijc u seluen daer in hanct al die wet hier volmaken wi dander gaue des heilichs gheests der saechmoedegher goedertierenheit die een fondament alre doechden es men machse niet verladen noch verweghen met ghenen arbeide want goedertierenheit can suete ende suer ende al ouerval effene weghen met verduldegher ghedoechsamheit ende selen wi hier met knuwen dat bitter ende dat suete te gadere ghetimpert ouer een dats te verstane dat wi totter doot toe in penitencien leuen altoes na wise der heilegher ker ken ende onderscheeden tquade vanden goeden dit sal ons in bringhen die derde gaue der const ende oec enen loen in hemelrike salich sijn die saechtmoedeghe sprac onse here si selen besitten dat eertrike dat es te verstane dat wi ons selfs mechtich ende gheweldich selen sijn van binnen ontcommert van allen vremden anetreckende dinhen te rasten ende te vreden ende daer met wilt ons god prouenden met onuerganckeliken goeden in sijn eyghen erue willen voert gaen sonder stille staen ouermids die gaue des heileghen gheest dier hier na volghen sal soe selen wi eten ende smaken wat wi eten oft niet eten en selen want die et dat iet oft dat hi mach verliesen hi es noch tweeuoudich in sijn verkiesen die mensche en mach nu voert niet gheuoelen bogripen noch verstaen mer die alle creatueren can setten voer hem ende achter hem als hi wilt dat hi selue tvorste ende dachterste sijn can die mach ny voert merken ic meine dachterste tesine in oetmoedicheit ende oec tvorste in verhauenre werdicheit te gode alsoe es een ieghewelc mensche selue een vriwillich offer gods tusschen dese twee ouermids saechmoedeghe goedertierenheit daer ic voer af seide soe ontsprinct ons hier dat derde principael poent ende oec die derde gaue des heileghs gheest als ghelijc daer ons here af sprac salich sijn die weenen want si selen ghetroest werden hier beghint terde principael poent ende oec die derde gaue dat seste capittele in desen woerden moghen wi sonderlinghe merken drie dinghen dierste datse salich sijn dander es weenen terde si selen ghetrost werden nv nemen wi dierste dat cristus die salicheit selue sprect salich sijn die weenen hier seet ons here salich ende eweghe dinghen te bekinnenne voer dweenen seker nv schijnt dan na ghemeynen loep te nemenne dat lutter goets oft als niet ghewareghe weeninghen noch bedroeffenissen in eertrike en es alsoe verre alsic van buten prouen ende merken mach soe weent die cm dusentichste mensche na dese maniere niet ghewarichlijc alsoe ons here meynt te rechte want na dien dat ons here salicheit voer dweenen sedt soe moet dweenen oec ewich ende onuerganckelijc sijn oft die dinc ewieh bliuende daer men om screyt ende weent want cristus na sprac si selen ghetroest werden als ghi naemaels horen selt daer meynt ons here oec met eweghen onendeliken troest ende eweghe blijscap die niet vergaen noch eynde nemen en mach noch en sal metter ver gankeliker tijt want het endet bouen tijt na der meyninghen ende na dese maniere sout alle drie ewich sijn salich te sine ende weenen ende oec mede ghetroest te sine terde ende die ghene die ons troesten sal allene vander bedroeffenissen es oec eewich ende ewicheit want onse bedroeffenisse om ewich goet es soe moet oec emmer die troestere daer af selue ewich sijn van vier ellendegher onsalicheit ende oec van onser hoechster salicheit dat seuenste capittele maer nv vindic properlijc hier ieghen eer ic voert ga in contrarien nv merct vier manieren van ewegher elendegher onsalicheit daer alle verkeertheit ende alle onduecht in gheleghen es dierste seldi weten es een verkeerde gheheele afdragentheit met alheit ons selfs ghekeert te slne van enen eweghen goede dat god es ende alsoe in contrarien toeghekeert te sine tot yet dat god niet en es oft dat ons verweecht van sijnre minnen dat maect den menschen helle ende benemt hem hemelrike ende dits een principale oersake van alr quaetheit dander maniere der onsalicheit daer wi ewelijc om verdoemt selen sijn dats dat hem die mensche gheuoelt ontsoncken ende ontsloten teenegher creatueren weert bliuende sonder wederkeer op enich dinc daer hi eyndelijke raste in suect ende sinen stec op gheset heeft meer te minnenne dan gode want het moet emmer sijn onsalicheit sijn want hijt verliesen weder hijt wilt oft en wilt eest hem lief oft eest hem leet het moet emmer ghelaten sijn die derde maniere der onsalicheit die hier na volghen sal es om dat die mensche van daghe te daghe ende van tijde te tide in lanc soe meer oeffent qualijc ende onordelijc dat hi besidt ieghen deer gods ende ieghen die ghebode der heilegher kercken daer om sal die mensche emmer moeten hebben een plaghe van drien ten si dat hi bekeere ende dat dat hem die ontfermherticheit gods af neme een helsche oft een tijtlike oft langhe puergeringhe int vaechuier leeft die mensche qualije tot in sijn ynde ende dits emmer een oppenbaer teeken inden schine van buten te siene sijnre verdoemnissen sidt hi in oppenbaeren dootsonden voer tuolc ghemeyne soe leeft hi seker in dootsunden na dat die ghebode der heilegher kerken in hebben ende oec na gods recht ende die heileghen spreken alse ghelijc daer af dat hi voer gode te banne es die in oppenbaren sonden ende in onwette gheseten sijn als menre vele vindt deen aldus dander alsoe elc met sijnre quaetheit eest met houerdegher hehaghelheit si en weten hen hoe sieren dat si den duuel ende der werelt ende hen seluen behaghen mochten ende den creatueren beuallijc te sine in doeghe daer omme es alle sierheit na wise der werelt die menichte nuwe maniere van quaetheiden diese visieren ende nv in der werelt regneert van nuwen vonden diese opbringhen dies niet noet en es daer ware alte vele af te segghenne van cleederen van costeliker spisen van drancke ende van quader gulsegher leckernien diese visieren ende sueken ouertulleghen smaec van costeliken spisen ouermids haer onsoberheit ende leuen altemale haren bloede ende na al ghelost haers vleeschs als een puer beeste sijnse te male onbedwonghen die gheen redelije versten nisse noch bescheedenheit en heeft ende leuen altemale haer sinlijcheit dit salmen ouerslaen inden reefter totten anderen teeken want om een cort quade nuwe ghenuchte vercoepense hen seluen den duuel ende auentueren ziele ende lijf nv aen een wijf morghen aen dander wilt hijt te rechte merken soe heeft hier die helft te vele aen ene hoe cleyne es te wiue ghewassen want een wijf heeft te hans den man verbeeten ende in ombacht bracht tonlosticheiden syn wercs mer hier af eest al te quaet yet redenen geesteliken lieden want tvleesche es neychlijc ende delecteert te hans op donsuuere beelden wien lief wien leet es dat sake dat die redelike oeghe es gheuoelsam ende siende na haer nederste deel op die gheloste der delectacien ende op die coringhe metten onsuueren beelden yet blijft herdinckende willens es ende oec den mensche wel daer met soe dat hi willichlike yet daer mede speelt van binnen metten grouen beelden soe doet hi groete daechlike sonden al en consenteert hi te male niet metten ouersten deel sijnre begheerten soe wert te hans dootsunde keerde hem die mensche willichlijc neder van gode dat hijt woude ghedaen hebben al en volbrachte hijs metten werken des vleesch van buten nemmerneer want gheheel consent ende gheuoelsamheit met afkeere oft met toekeere der begheerten dat maeet ons salich oft onsalich doch al stridende machmen gode behouden ende meer winnen dan verliesen ya hoe seere die mensche becoort ende ghestoeten ende aenghe uochten mochte werden van vleeschliker onsuuerheit daer wert een eernstachtich gheestelijc ionc mensche die in reynicheit leuen wilt gode teeren alsoe wtnemende swaerlijc af bestoeten bi wilen dat hem die mensche hoe hebben noch ghelaten en weet het schijnt bi wilen als rechts oft die mensche verwoeden ende te male verderuen soude van groeten sterken coringhen ende van inualle des viants ia dat hi dicwile ende menich werf in groter twifelinghen es oft hi gode weder ontloepen soe ontuallen sal ter werelt wert daer heeft een gheestelijc mensche menigh quelnisse af ya sonderlinghe van oncuyscher parringhen die inden vleesche leedt beide nacht ende dach wert die mensche daer bestoeten nv min nv meer na dien dat ons here god ghehenghen ende ghestaden wilt ya dicwile alre swaerlijcste op sijn alre liefste wtvercorne vrinde die hem gheheellijc te gode ghelaten ende ouerghegeuen hebben haren eyghenen wille in gods wille ende waer el vlien en weten alselke menschen laet ende verlaet ons here god dicwile in vernoye ende met onnoemliker quellagien op hen seluen staende allendichlijc sonder allen troest als oft hi haers niets niet en roecte noch en achte ende oec dunct bi wllen den mensche ochten god te male van hem verstoten ende verworpen hadde nochtan en weet die mensche gheen eyghen sake waeromme noch waer toe noch om wat saken dat ons here ouer hem ghestaden ende ghehinghen wilt en si principalijc om ons selfs in lanc soe meer te steruene ende aldus wert die creatuere haers selfs cleynheit bekinnende ende ondersuekende in lanc soe meer haer menschelike crancheit ende hier met comen wi teenre onnachsamheit ons selfs ende oec alre eertscher verganckeliker dinghen die hier beneden sijn ende oec doet ons mede bekinnen ende gheuoelen dat wi van ons seluen als van ons seluen anders niet en hebben dan alle ghebree ende broessche menschelike crancheit die lichte gheneicht es te vlescheliker ghelost ouermids den iers ten val adaems ende onser ierster moeder vrou yeuen daer wi van beghinne alle ghemeynelijc af oomen sijn na den nedersten deele onser vleescheliker gheboerten ende wt ghewortelt sijn ouermids bloet ende vleesch want van adaems valle seldi weten es ons comen alle sondelike scade der deemsternissen om dat hi allene in den appel beet ende ieghen gods ghebodt maer eens en dede ya wat sal ons ghescien dat hi badt ghehoersam was alst wel seheen ende oec noch doet vrou yeuen sinen wiue dan gode want noch gheestelijc te merken comt ons daer af alle scade om dat adam es ghehoersam vrou yeuen sinen wiue dan hi was gode daer hi ende wi meer toe verbonden sijn dan ten wiue nv gheestelijc te merken donderscheet tusschen adam ende vrou yeuen wat datse ons bedieden met vrou yeuen seldi weten versteet men die sinlicheit dnederste deel als bloet ende vleesch dat onser natuerliker substancien des lichamen allene toe hoert ende met adame verstaen wi als ghi voer hebt ghehoert ons inwendeghe redelike ziele si es van bouen comen ende van gode ghescapen puer ende reyne sonder middel heeftse god ghesedt inden lichame suuer ende reyne sonder alle vlecke der sonden heeft se god van ierste gheplant ende gheformeert als een ouerste vrouwe te sine vanden huys bouen tweesch ende bouen vrou yeuen soude die ziele sijn een hoeghe coninghinne van haers selfs herberghen want conste nv die ziele haer reformeghe wesen ende alle ghescapennen menichuoldeghe formen ende beelden die met enen middele staen op anderheit ende onderscheet tusschen god ende ons eenuoldelike doer sien metten gheeste ende al bloet ouer liden sonder middel in haer beghin tot voer dat eenuoldeghe onghescapen wesen gods soe bekinde die ziele gode na gheest wise ende haer seluen salich met gode ya eenformegherwijs ouermids minne in minnen inden bloeten eenuoldeghen wtganghe ons selfs ende al onser ghedachten daer siet die ziele ende oec ele verhauende op gherichte eenuoldich minnende gheest gode ende scout hem daer eenpaerlinghe salich daer hi gode metten gheeste bouen redenne sonder middel ya van aensichten tansichten scout ende siet men ouermids die driheit gods die eenuoldeghe eneghe enicheit gods aen sonder waeromme wert daer die eneghe weselike op gaende cracht ons gheest op ghenomen ende ouergheuoert ende alsoe werden wi daer ghetoghen ende ouerghevoert ende alsoe werden wi daer ghetoghen ende overghehaelt bouen ons seluen ende bouen al onse nauolghende goede werke inden derden hemel daer men alle godtelike waerheit ende onderscheet ende claer ordinancie ontfeet ende leert ende hout oft ontout ende voert ende brinct leerlikerwijs tallen doechdeliken vrerken ouermids onse verlichte redenne van bouen daer leertmen alle ghewareghe heilicheit hoe die mensche gode ende oec hen seluen ende sinen euenkersten ende oec alle menschen leeren ende leuen sal dat wert hem daer vertoecht ende gheoppenbaert al bloet vter hoegher eenvoldegher enegher enicheit gods ouermids een claer voerstaender ewegher onmeteliker drijheit gods want daer sijn die woerde ende die werke ende alle heileghe voertbringhende leeringhe een leuenne ghelijc want die mensche en vermochte anders niet te leerne dan hi daer hoert ende leest want wat die mensche vter eenuoldegheit sijns gheests van daer nederweert bringhet dat heeft hi gheleeft ende al nocht leeft eer hijt iemenne voert leert ende daer omme es sijn gront sijnre leeringhe goet ende ghewarich wat menschen die daer antwerde inden gheeste ontfeet sonder middel van gode die mensche en mach nemmermeer daerna voert dolen in sinen gheeste noch verleidt werden met valschen lichte des viants in gheenen sinne ia niettemeer seldi weten dan god selue niet dolen en mach noch oec onghewarich noch on gherechtich sijn en mach soe en mach oec alselken menschen niet dolen die daer den heileghen gheest ontfeet ende aenghedaen wert alsoe in dewangelie steet ghescreuen metter cracht gods van bouen mer altoes moeten wi daer mede cristus stemme hoeren oft anders souden wi dolen ende verdoeren want doen onse here op soude varen te hemele weert als hi dede doen hiet hi sinen iongheren ende beual hen dat si sitten souden in iherusalem tote si aen ghedaen worden ende gheuest metter cracht des heilichs gheest van bouen dits een herde merkelijc woert want het was dalre leste woert dat onse here ye ghesprac eer hi op voer met ziele ende met liue ende daer omme liet hi ons dat leeste woert teenen teekenne ocht teenen entelmesse om dat al cort ende cleyne onder weghen blijft oft tonuolcomen en si wi daer niet aen ghedan ende ghestedicht na ombeweechliker wijs bouen ons seluen in ewegher rasten in die hoe ghe ombeweechlike eenwoldehe weselike stilheit gods daer alle wisen enden in onwisen bouen redene ende bouen wisen siet daer behint yerst die ouerweselike onghescapenne ende onwandelbareghe raste ya die allen ghescapenen gheesten touerweselijc onthoeghende es in haren krighe maer hier ware alte vele af te seghenne want hets daer al af grondich dat wijs daer vinden wi moetent daer laten het moet al bouen redene bliuen in onkinesse want gheen mensche en maeche den anderen nemmermeer gheleeren noch vertoeghen want het hoert gode allene toe want stonde die mensche gheuoeliker wijs daer allen tijt verhaven ende ouerghenomen bouen tjt nemmermeer en mochte en mochte hi sunde doen noch begaen noch lost noch neighinghe hebben daer toe niet te meer dan god selue en heeft ende dits daer omme seldi weten al dat inden mensche dan leeft dats op dien poent gode alsoe enichlijc gheuoelsam ouermids sijn eenuoldeghe intrecken soe dat die mensche dan sijns selfs niet en es ende dats ghewareghe godtelike ouercomende vriheit dat wi ons seluen gheheellijc gode ouergheuen onsen gheest in enicheit dat doet ons vri eedel van godliker gheesteliker gheborten sijn ya van hauertauere oft van oudertouder op alle siden ende maect ons gods vri eyghen knechte daer wi onsen gheest al bloet ouer neyghen in gods gheest ende god weder alsoe ghelijc sijn eyghen beelde herbeeldet dats hem seluen in onsen onghebeeltheit daer steruen wi altoes ons selfs alse dicke wile als wi des gheuolen ende alre eyghenheit ende aldus es die gheest altoes gheneicht van aerde ende van natueren ende oec van gracien dat trect ons meest te sinen beghinne weert om salich ende een te sine met gode altoes alse dicwile als wi ons eenuoldeghe inwendeghe oehe bouen redenne slaen ende keeren soe siet die mensche claerlijc gode gheuoeliker wijs in douerste sijns gheests daer wi gheen af trecke noch hirernisse in ons en ghevoelen noch oec anderheit anders dan dat welike beelde der ewegher driheit gods daer en si wi niemant anders ghehoersam inden bloeten ouerghanghe onser onthoechnissen dan gode allene daer scouwen ende sien die ouerste claerheit gods dats wildijt weten inden derden hemel daer die hoechste ingele in sijn als cherubinne ende seraphinne die daer altoes berren ende verberren bouen staren ende neighen altoes in enicheiden sweuen en na dese hoechste eenuoldichste weselike doerschinende claerheit gods soe es emmer noch doer al ende bouen al ende oec buten al dits al een wide wide ouerweselike verborghene afgrondeghe deemsternisse daer god sijns selfs na weseliker inbliuentheit sijns selfs ghebruuct in ledegher ghestilder rasten bouen alle sijn persoenlike werke soe ontdiepen ende wielen ende verwielen die persone hen seluen ouernids wederboghinghe harer drijer enicheit ende alsoe besidt ende ghebruuct god sijns selfs bouen alle ghescapenne gheeste ende doer alle ghemetenne nauolghende werkelike claerheit daer en quam nye creatuere na creatuerliker wijs te nemenne anders dan met verloegheninghe haers selfs want die ouerweselike deemsterheit es bouen alle creatuerliken toe ganc ende bouen haren weseliken bloeten inganc ende oec ten derden male woert ons bloete minne ouer tot in een duystere stille in een niet weten ons selfs tot in een afgronndeghe verlorenheit alre gheste daer es dendelike poent in een poent daer wi alle na loepen het es een enich een sijns selfs ende aldus seldi weten sijn die godtelike persone toeuallich haren simpelen wesene ouermids bloet insien oft wederboghinghe harer drijer enicheit mer gode seldi weten soe sijn alle dinc daer euen natuerlijc want sijn wesen dats sijn werken want daer hem god ontgheest hebben selke ghesproken daer es hi deemsterheit ende het es seker emmer waer daer ontdiepen die persone hen seluen na nameloser wijs nv hebbic v vertoecht ouermids dese viere principale wisen dalre hoechste ende dat verborghenste dat ic weet ende verstaen can ouermids godtelike gracie ende oec mijnre ontbliuender menscheliker armere crancheit ende aldus hebdi den menichfuldeghen toeganc al met beelden ende in wisen met ghemeynre eninghen selen wi te gode gaen ouermids caritate met allen menschen ende oec selen wi ons hier inhouden sinlikerwijs beide van buten ende van binnen altoes onder die ghemeyne ghehoersamheit der heilegher kerken altoes in kinnesse der gheboden gods te wachtene metten gheloeue der heilegher kerstenheit jhesu cristi ende ouermids sijn passie met trouwen in hem ghelouen ende die alsoe voert den vader ouermids hem aenbeden die bliuen seker behouden ouermids die ontfermherticheit gods in dat eweghe leuen maer niet alle die ghene die gode bidden om sijn hemelrike oft om dit oft omdat dier es herde vele die spreken heere here behout ons inden ouersten ghelikerwljs dat die quade ioden daden op cristus in palm daghe die binnen vijf daghen daer na ghemeynlijc riepen cruystenne cruystenne dese roepen oec wel glorie den vader den sone ende den heileghen gheest ende segghen ic gheloeue dat dese drie persoene een ghewarich god sijn dat bekint oec die duuel vel in bloeten netuerlijcken lichte hier omme sprect di prophete mids die cracht gods tuolc leeft my metten lippen ende metten monde mer haer herte es verre van my dese en moghen niet comen in deweghe leuen mer die den wille mijns vaders doen die inden hemel es sprac cristus want dits die nederste wech dien wi van noets noede hebben moeten dats dat wi ons oetmoedeghen met goeden werken onder den wille gods dander maniere die ons here noch lieuer heeft van ons die es dobbel tweeuoudegher wijs in doechsamen werken dats dat wi in ons seluen noch buten ons seluen egheen dinr met eyghenre liefden besitten en selen dat ons letten oft hinderen ende oec yet af trecken nochte van vrien inkeer te gode des selen wi ons bouen alle dinc hueden ende nauwe wachten willen wi vrien inkeere met gode behouden ende sijn heimelike na vrinde sijn dat wi niet beweecht noch verbeelt en werden in ons van vremden sake wederstreuegher wijs na eyghen gherief ons selfs want daer af comt ons alle strijt haet nijdt ende ondrechticheit tusschen ons ende onsen euenkersten dit comt alte male van eenwillegher crighelheit ende van verborghender houerdicheit die in onsen gheest leedt ouermids dat wi soe onghelaten ende soe lutter ghestoruen sijn ons selfs hier af comt al discordie ende vremde tweeuoldeghe beruernisse die des gheestelijcs menschen herte ontfaet ende ontvrijt ende stuermoedich maect dat gheualt al van twist oft van stride ende van eenwillegher voerghesetter crighelheit ouermids eyghen goetduncken ons selfs ende om dat ieghewelc sijn wijsheit ende sinen sin wilt letten ende goet maken sijn rechte te behoudenne iegen eens anders sin dat comt al meest bi harer beider onghelijcheit van meswenenne om dat emmer deen bat recht weent hebben in sinen ghesichte dan die andere daer omme en connen sijs niet puer eens gheworden van binnen ende oec van buten want elc wilt sijn recht ende sinen sin voert setten met stijfheiden ende en willen deen danderen niet wiken ende dats onrecht want elc soude verbeidende ende oec hoerende sijn ende merkende oft merken die sentencie wat dander meynt soude hi yerste vernemen ende diet dan best verstonde hi soude den anderen te weghe weert helpen die min verstonde ende cranckere ware ende soude segghen wt rechter oetmoedicheit ende goedertierenheit vrient aldus es elc sin te verstane want seker wie hem oetmoedicht ende nedert ouermids caritate hi esser best ane want die ghene die hem alwillen ouer gheeft ende tonrecht verwinnen laet hi behout die crone want hi brect den stuermoedeghen strijt die al ansel ende eenwilleghe crighelheit veriaecht ende verdrijft die hinderlijc sijn mochte ende alsoe blijft die mensche in vreden ende in rasten ende onghequest van binnen sonder al ansel ende eneghe wrakelicheit wat hem een ander mesdade dat hi des nemmermeer anden noch wreken en wilt noch oec gheuoelen en mach hem yets weerts te doene in enegher voeghen noch lude noch stille noch slapende noch wakende ia al hadde hijs alse wel die macht dat hijt sonder sonde doen mochte als god selue doet hi en souts niet connen ghedoen noch vermoeghen te doene al sloeghe men hem elc let af deen vanden anderen hi soude nochtan die knecht gods bliuen die ghene diement dade ende behouden alle menschen daer toe met in sijn binnenste gheheelheit der caritaten ende soude oec den ghenen meest minnen diet hem aen daden ende voer hem bidden dat hem god vergheuen ende verlaten moeste want hi heues meest noet die ghene die swaerlijc gheuallen es dat men hem op hulpt dit dede cristus selue hi badt allene oppenbaer voer die ghene dien cruysten ende dien ter doot brochten ende seide vader vergheeft hem want si en weten niet wat si doen oec heeft ons cristus menich ander teeken ghelaten op dat wi onsen viat minnen souden ghelijc onsen vrient in alre noet ende hulpen ende bi staen daer hijs begheerde daer soude ons emmer alse wel toe sijn oft badt in eenre voeghen hadden wi ghewareghe caritate als dat een mensche den ghenen lieue dade diet hem alle daghe weder dade want dat een mensche allene den ghenen goets an ende lieue doet ende grote ghiften gheeft om dweder doen van hem meer dan om gode daer en heeft hi nemmermeer loen af dies es meer dant goet es in eertrike want daer gheet bi na al die werelt met omme heden daechs gheeft mi ic gheue dy ya alse wel gheestelike liede sijn daer versuuft ende verscouen ende hanghen met vleescheliker ongheordender liefden te samen tot in haer doot toe alse manne ende wiue ende sonderlinghe ghesciet deser quader heymeliker na wandelinghe alte vele onder gheordent volc die doch afghesceedenne liede souden sijn ende heeten leuende na den rade gods om dat haer staet van haer ordenen es gheset ende ghefondeert op een principael scouwende leuen dat en es anders niet dan om volcomelijkere te vervolghene met meere naheit gods te gheuoelenne in ons die ghebode gods daer op loept al ordenancie der doecht ende oec om meer enich te sijn met gode ende sijns bouen alle nauolghende ordinancie eenuoldelike te ghebrukenne hoe men gode volcomelijc minnen sal van al onser herten van alden crachten ende wt al der ghedachten merkelike leere dat viiiste capittele hier omme sijn ons die principale ghebode ghegeuen dats een corte reghele die ghemeyn es alle creatueren dnederste wi selen gode minnen van al on ser herten dander es wi selenne minnen van al den crachten onser redeliker zielen dat es te verstane gheesteliker wijs wt al ende bouen al dat wi ghedincken ende verstaen connen sal ons minnende aencleuende begheerte na volghende sijn der ombegripeliker goetheit ende hoecheit gods want alsoe seldi weten staen die hemelsche gheeste op ghericht met ghe mynre eninghen wt al haren crachten toe gode gheuoecht ouermids cristum ende sijn heileghe verdiente ende bliuen hier met altoes voerstaende onderdaen ende onderworpelike onsen eeneghen here ihesum cristum want hi steet ende gheet ende wandelt hem allen ende oec ons allen voer tot den hemelschen vader als een ewich middelere alre volcomenre doechden ende heilegher voergaender oeffeninghen alles loens ende oec alre verdienliker goeder werken ende alle heileghen volghen hem daer na ouermids caritate met ghemeynen accoerde al vol eendrechticheiden staense op ghericht voer die onbegripelike drijheit gods met haren gheesteliken crachten altoes beuaen met minnen ende begrepen met eenparlinghen loue der begherlijcheit haers willen ia seldi weten die ghene die daer noch bloet noch vleesch en hebben noch herte noch sin noch lijffelijc gheuoelen maer puer gheeste sijn nochtan seldi weten ieghen alle ongheloueghe vrie onurie gheeste wederstaen alse ghewarichlijc als god leeft dat si daer altoes behouden werc ende oeffeninghe ende oec ondersceet ende anderheit tusschen hem ende god ende claer ordinancie met middele ende oec sonder middele tallen doechden want daer eest elc minnende gheest op gherecht met verlichter redennen in kinnessen sijnre doecht ende oec der andere doecht daer hem elc in verblijdt als oft hijse allene ghedaen hadde hier hebdi die nederste eninghe die de heileghen ouer mids cristus met gode beseten hebben al met vernufteghen beelden ende in wisen ende oec souden wi hier met gods heimelike navrinde sijn ouermids kersten gheloue der heilegher kerken hadden wi gode ons herte gheenicht na onverbeelder wijs soe waert ontrocken van allen vrien menichfuldeghen saken die ons vermiddelen oft vrien inkeer benemen mochten ende oec seldi weten soude ons oeffeninghe na dese maniere drijuoudich sijn dnederste deel een sinlijc gheuoelen ende oec dmiddelste deel een inwendich doechsam leuen al ghesiert van bouen tot beneden ons redelike ziele met volheit alre hemelscher caritaten ende oec ten derden male souden wi metten ouersten deel ons gheests gheuoelen een voert neighinghe wt ons seluen om ons tontsinckene salichlike in gods gheest hier na volcht terde poent vanden ghebode gode te minnene wt al onser ghedachten want salicheit te gheuoelene dat en es anders niet dan een ouernemelijke vroude ochte een weselike herdinckenisse gods die inneghen gheesteliken verhauenen menschen toe hoert dies nyemant ghevoe len en mach hi en si gode enich ende al ende hebbe daer toe een bloet weselijc insien hem seluen onthoeghende in onkinnessen bouen redene ende oec bouen alle sijn nauolghende werke daer ghebrukelike voerstaende weselike raste des gheests beghint daer ontfaen wi altoes niewe gracie ende ghenade ende oec alle daghelijche sonden vergheven sciere ende oec die pine vanden vaegheuiere in aaenschijn der weseliker minnen gods werdet al verlaten ende vergheuen datter voer mesdaen was ende oec brinct in ons dese hoechste voercomenne minne gods die ons weselijc ende ouerweselijc es vijf manieren van salichliker weinnighen die hier inden goeden mensche nemmermeer en cesseren noch oec vergaen en selen metter tijt maer altoes wassen ende meer toe nemen ouernids godtelike gracie in deser tijt van vijf manieren van salegher weeninghen die inden goeden mensche nemmermeer en cesseren in deser tijt dat ixste capittele dierste es een ghemeyne hertelike berouwenisse die elc mensche bitterlijc hebben sal voer sijn selfs sonden dat hi nye yet dede dat ieghen gods wille ghewas ende dander een ghemeyn conpassie voer ons euenkerstens sonden ende oec om alre menschen orber te harer ewegher noet die derde hertelike weninghe die enen godminnenden mensche die aen gode in hoechheiden verhanghen es toe hoert dats een bitter verlanghenisse om gods te ghebrukenne sonder middel metten heileghen daer bouen ende oec comt hier af meneghe hertelike versuchtinghe van minnen ende van begheerten met groeter verlanghenissen om te sceedenne wt deser allendegher bedroefder werelt maer des en mach egheen mensche gheuoelen hi en si onachsam syns selfs ende oec onroekelijc steruens ende leuens ende lalre verganckeliker dinghen die in eertrike sijn wat comt ende geet van ghewinne ende oec van verliese titeliker dinghen dat souden wi al euen effene weghen om inwendeghe vriheit ende gods vrede in ons te behoulen want een heilighe sprect die des gheests gods eens heeft gheuoelt oft ghesmaect hem mesmaect al ander dinc ende het es seker waer want god es soe ouernemelijke suete wie dat sijns yet heeft ghesmaect hem en luest noch hi en begheert daer na voert meer in eertrike niet te bliuenne om gheen eyghens loens wille te verdienenne die minnende begheerte wilt vaste wech dit ghetuycht ons sinte pauwels want hi begheerde ontbonden ende verledicht te sine wten ermer kerker des lichaems ende te leuene met cristus daer bouen daer des goets menschen scat leet daer es sijn herte dies ghelijke sprac cristus selue want hets hier al een ellendich verdriet enen godminnenden mensche te sine die aen gode hanct hem verlanct die vierde hertelike weninghe daer hem die goede mensche om bedroeft ende daer hi oec niet sonder sijn en mach es vol trouwen ende al vol een drechticheiden der ghewaregher caritaten ende es wel een inwendeghe sierheit een fondaments alre doecht dat es dat wi ons van herten beiammeren ende bedroeuen selen om dat god soe onbekint ende soe luttel gheeert ende ghemint es van sinen creatueren ende hi doch soe groeter ouernemeliker eeren ende loefs weert es dat dies nyemant gheherdincken noch verhoeghen en mach een seempsaet groet met al sinen werken die enich mensche ofte allen menschen emmermeer ghedoen oft werken mochten si en connen gode niet vol louen ya van enen blade groot dat op enen boom steet ende dat hi van gracien wassen doet want al eertsche ende oec hemelsche gheeste die bliuen te cort ende oec alte clcyne gode te vol louenne want god es ewelijc sijns selfs lof eer ye creatuere was dander es hem al toe vallich ende oec cristus redelijke ziele na der ghescapenheit die nochtan god ende mensche was ende noch es die vijfste hertelike weeninghe settic noch hoeghere bouen al want si es beghin ende dinde ende een principael hoeft alre ghewaregher bedroeffenissen daer elc mensche die nv in eertrike es wel te rechte om screyen ende wenen mach dats nv merct den sin om dat wi ons dicke ende menichwerf ende bi na altoes gheuoelen ontbliuende gode ende der ouerster enegher enicheit gods mer des er ontbliuender weeninhen en mach nyemant gheuoelen hi en stae op ghericht in minnen bouen redene ende verhauen bouen hem seluen tot voer die hoechste eenuoldeghe onbegripelike enicheit gods ende si daer toe doerstarende hem seluen ende oec alle dinc tot in deweghe leuen hier hebdi die derde gaue daer ons here af sprac salich sijn die weenen dats te verstane om eeweghe dinghen die selen ghetroest werden met eweghen onueranckeliken troeste dats te verstane vanden suete gods monde ochte van sinen gheeste ghetroest te sine sonder middel hier beghint tvierde principale oent daer ons here af sprac salich sijn dien honghert ende doerst na die gherechticheit dat xste capittele hier wt ontsprinct ons dat vierde principale poent daer onse here af sprac te sinen iongheren salich sijn die honghert ende dorst na die gherechticheit want si selen ghesaedt werden ende oec comicker met op die vierde maniere hoe ende wie dat wi die eweghe spise al etende metten gheeste selen halen sonder middel in ons ende alsoe selen wi woert trecken ende diepere inwert crighen al teerende op gode ende god weder op ons ende mochten wi gode in ons verteeren metten gheeste onser zielen hem te male te nievte verteeren ende vereteten van minnen wi soudent doen ende en soudens gode niet verlaten watter na comen mochte mer neen wi niet wi en mo ghen gode niet verslinden noch verswelghen noch in ons verbiten noch verteeren want ons begrijp es in maten ons honghere en mach die satheit niet begapen mer god mach ons verteeren en verheffen bouen ons seluen ende ouermids aencleuende minne ons ontgheesten mer wi en moghen gode niet verheffen noch veredelen daer omme moeten wi altoes meer hongherich ende dorstich bliuen in onsen inwendeghen crighen want soe ons meer honghert ende dorst ende verlanghenisse hebben na gode soe wi altoes meer hongherich ende dorstich ons gheuoelen na volghende der onbegripeliker satheit ende der weseliker hoecheit gods die ons onthoeghende ende oec ontdiepende es want al ons begrijp es in maten ende met ghewichte ende in ghetale want onse ghescapen wesen heeft beghin ende inde ende oec mate ende gront ende na desen sinne bliuen wi hongerich ende dorstich in ons seluen altoes te begherenne die gherechticheit ende den lof ende deere gods want mochte onse honghericheit die eenuoldeghe satheit gods begripen ende ouergapen soe bleue die die oueruloedeghe satheit sonder ons ghesmaken want gods wesen es grondeloes ende en heeft beghin noch ynde hier omme en mach die creatuere gode niet begrip en nech gheuaten mochte die creatuere gode begripen in haer soe ware creatuere meerdere ende widere dan god in haer begrijp hier omme sprect sinte augustijn heer du en selt niet werden verwandelt in my ic in di nv dan thoechste ende dedelste ende oec dalre vernuftichste losteleecste minnde werc dat alle minende geeste werken ende begaen moghen die in hemelrike ende oec in eertrike sijn dats dat si met wseliker cracht haers gheests eten ende teeren op gode om gheten ende weder verteert te werdenne te nieute van gode dies gheloft den hemelschen gheesten noch badt dat god op hem teeren ende oec dat hi ons te male verteere ende verberre ende make ons een inden viere sijnre minnen deb heilichs gheests want luterder ende oec edelre es verberren dan berren want deen es die forminghe ouermids gracie onser werke mer daer wi verberren in ewegher eren daer ontfaen wi ende doeghen al doer starende lideliker wijs die ouerforminghe gods want ons weselike eenuoldeghe forme ende onse onghebeelde verstaen gode ouermids cristus den hemelschen vader gheenicht ende al bloet verheuen bouen redenen dits wel een sake die ons hebbelijc maect ter godteliker behelsinghen sijnre ouerforminghen der ouerster claerheit gods iet met te ghelikenne ende aldus naken wi den anderen woerde dat ons here oec sprac si selen ghesaedt werden wan oueruloedeghe satheit en mach niet sijn noch bestaen met gracien sonder geesteliken honghere inder zielen want si volmaect ende veredelt ende vermeedert ons honghereghe ghelost gods mer gheesteliken hongher besteet wel na volghender wijs sonder oueruloedeghe satheit te ghesmakenne want hongher beghint ende int in redenen al gheet ons werkelijke vernuft ouermids die driheit gods bouen redenne na onuerbeelder wijs ouermids stuerheit der begheerlijcheit ons herten want die god minnende ziele in haer selen niet ghedueren noch rasten en mach ende dats daer omme want die minnende ziele siet haren brudegom ane diese ghescapen heeft van nieute tot enen iete dat god selue es hier omme en mach die hongheregher dorstegher zielen gods nemmermeer volnueghen god en gheue ons hem seluen teenen sekeren pande ende dat wilt hi alte gheerne doen gheuen wi ons hem enich ende alsoe hebben wi deen om dander ghegheuen onsen gheest om sinen gheest dats gherechte comenscap van minnen daer gheen eyghenheit noch oec donkernisse in en scuult tusschen gode ende ons verlichte redene mer trouwen die mensche doet enen beteren wissel dan ochte hi al eertrike om eenen penninc cochte ende men hem den penninc nochtan toe gaue dits een wonderlijke comenscap die wi ieghen gode doen na redenne te siene want god en es ons niet sculdich noch belanc van noede dan dat hi gerne ende minlijc van gracien ende van natuerliker mildicheit sijnre grondeloser ontfermherticheit ons doen ende gheuen wilt maer alle dat wi hebben ligghende ende roerende in tijt oft inder ewicheit ende oec al dat wi selen sijn beide natuerlijc ende ouernatuerlijc dat es al gods eyghen oft sijn gracie want alle dinc hanct van natueren in sijnre gheweldegher macht ende het es al gods vri eyghen allene ende oec allen goeden schen ouermids hem ende sijn gracie ghemeyne hier omme segghe ic na desen sinne als wi gode ons seluen ghegheelijc ouergheuen ende hem alle dinc ghehellijchlijc aendraghen ende toe eyghenen soe en doe wijs dore gode een helle wert noch oec een penne wert niet want wi en gheuen hem dan dat sijn eyghen es ende hem van aerde ende van rechte toe hoert als paulus sprect vander gracien gods ben ic dat selue dat ic ben wes souden wi ons dan verheffen ochte verweenen moghen als wi van ons seluen anders niet en hebben noch en vermoghen te doen dan quaetheit ende ghebrec ende sonde ende oec alle onghehoersamme aen neyghinghe die yeghen gode gheet ende yeghen sijn eere dat vermoghen wi wel van ons seluen want cristus seet selue die met my niet en gadert die sceedert seker dat mach men nv kuenlijc wel segghen want het schijnt na ghemeynen loep te siene ouermids die quade sundeghe werke van buten dat bi na al die werelt es beuaen ende begrepen met oppenbaren werken der helscher verdomenissen soe vele doelnissen ende ongheloefs es nv in eertrike dat iammer ende deerlijc ware af te sprekenne oppenbaer mer het es gode allene ontdect ende oppenbaer diet wreken ende ordelen al elken na sijn verdiente want es god gherechtich ende oec ontfermhertich beide soe behoert hem alsoe wel tqade te wrekenne na gherechtege rechticheit sonder ontfermherticheit alse hem tgoede toe behoert te loenen met hem seluen ende met alre goedertierenheit want dat wi onse sonden laten ende begheuen ende hopen ende ghetrouwen ouermids onsen here ihesum cristum met goeden werken in die ontfermherticheit gods dat moet emmer van noede sijn want altoes alse wi op ons selfs quaetheit ende op onse sonden sien dan selen wi meer die ontfermherticheit gods voer ons oghen trecken dan gods gherechticheit dit wilt god want hi begheert ende eyschet van ons iij verlatenissen onser sonden om dat hise ons te male ende te nieute quite laten ende vergheuen wilt teenen hoepe hebben wi ghewareghen rouw met bitteren leet sine van herten want alsoe gherne vergaue god alder weerelt sonden alse hi dade eenen mensche wouden sise laten te gronde ende gauen wi ons weder gheheellijc gode te minnenne sijn knecht te sine voert meer ewelijc soe bleuen wi vri ende onghehouden vander quader weerelt die gods niet ghesmaken noch in haer gheuoelen want si heeft gode den rugghe ghekeert ende alsoe vloyt die mensche onbewonghenrewijs ouermids bloet ende vleesch ende lost der sinlicheit daer hi na leeft te male ghedeilderwijs van gode inweert sonder verstennise als een onredelijke beeste ghelijc eenen wilden onghetiemden voelenne sonder breidel dat noyt in enich dinc noch in pleghe oft ploech noch in arbeidelike laste bewonghen en was alsoe en selen wi ons beestelike natuere niet ontbreydelen haers selfs te pleghene noch laten ghewerden onordelijc wt wert vlietende bouen dies haer noet es ende si bederf maer wi selen onsen lichame al dwinghende regeren ende onder die roeden houden ende castien met herden leuenne van penitencien altoes na wise der heilegher kerken te leuene als redelijke menschen van buten ende van binnen ordelijc in drie manieren na die ghebode gods ende alsoe sal ons honghereghen ende dorsten na gode ende na yn gherechticheit ende god sal onsen hongher stoppen ende onsen dorst versaden bouen al hongher met hem seluen in ewegher satheit daer nye hongher noch dorst en quam gheestelijc noch oec lijffelijc soe verre in die verlorenheit dits een verborghen wonder bouen al wonder ende wonder nochtans es daer gheleghen onse alre ouerste ouerweselike salicheit want het es daer bouen alle creatuerliken inkeer ende bouen alle persoenlike beweginghe ende in eyschinge gods daer haer die eenuoldeghe weselike salicheit gods hout na harer eenuoldegher simpelheit en wert si niet berruert noch beweecht van gode noch van gheenre creatueren want si hout haer euen stille in haren ysteghen sine bouen al creatueren en es een enich ghebruken gods ende oec een ouerweselike ontslapende raste alre ghescapenre gheeste want in gode en es anders niet dan god ende buten gode al ghescapenheit dats creatuere maer na enen anderen sinne soe woenen wi ouermids minne in gode ende god met sijnre gracien weder in ons alsoe sinte ian sprect ende oec die screftuere in veel steden die in minnen woent hi woent in gode ende god woent in hem maer hoe dese inwoninghe gods ende dese hongereghe doersteghe satheit beide es ende oec alsoe onghelijc nochtan beide inden sine ende oec inden lude van woerden als oft men wit leide ieghen swert dat en machmen niet gheliken want wit moet altoes wit bliuen ende swert swert in hem seluen mer doch mach men deen in dander voeghen ende weuen die de conste heeft als men dicke pleecht ende soe maect menre goet orberlijc laken af ende meneghe sarghe deen in dander soe vaste gheweuen ende vergadert dat menre niet scoeren noch sceeden en mochte men soude emmer deen metten anderen verliesen oft verderuen die sarghe aldus eest oec wt desen ghelikenisse met desen honghere ende satheit te verstane beide hier ende inder ewicheit dese twee saleghe riken en moghen nemmermeer van een ghescoert noch ghescheeden werden mer si werden met onderscheede claerlijc ghewilt ende oec verstaen daer ende hier ende om deser redenen wille soe segghe ic ic alsoe ghewarichlijc als god es ende leeft wat menschen deen sonder dander hebben wilt ende weent satheit sonder hongher ende dorst na gode die es seker sonder twifel verleidt ende bedroghen met enen valschen duueliken lichte sonder verclaernisse ende smaecte nye gods ouernatuerlijc noch oec nemmermeer en sal dat soudic duchten want si sprken wt haren bloeten verstennisse daerse dorren ende vri wenen sijn datse selue god sijn ende segghen dat haer hant heeft hemel ende erde ghemaect sal god dese liede bekeeren dies en ghelouic nv noch nemmermeer ic en siet want lucifer ende oec alle die quaetste tieranne die noyt in eertrike quamen dats vele gheseet souden beeter ende oec lichter te bekeeren sijn waert moghelijc dan een onghelouich vri onuri gheest daer steet doch int beghinsel vander bibelen dat god sciep hemel ende eerde ia noch meer si sijn soe doer datse spreken dat god sonder verstennisse ende sonder begheerte es ende segghen dat hi ghenen wille en heeft ende cristus sprac doch selue daer hi beedde vader alle dinc sijn dij moghelijc maecht sijn soe nemt desen kelc af van mij nochtans en gheschie niet dat ic wille maer dattu wilt oec spreken die veronckerde gheeste voert ende hier segehen se waer mer haer meyninghe es valsch ende quaet ende en merken niet wat hen vten sotten hoefde gheet want si egghen datse daer toe comen datse kinneloes ende minneloes ende willeloes sijn ende doechden quite ende aldus gheuense den vleesche tuleesch ende in dander side den duuel den gheest maer seker het es wel ghesproken datse kinneloes sijn mer haer voerworp ende haer meyninghe es herde loes waer dat sake datse doch seiden kinneloes daerse loes segghen mer neense niet want haer dinghen sijn al gheueist ende quade opdraghende hoverdie dit heeft al meest eens duuels mensche ghedaen hiet eckaert vander predicaren ordenen om dat hi meer van vroetheiden smaken ende weten woude boven mate des ghemeynen kersten gheloefs dese eckaert was wel die scadelijcste ende donprofijtelijcste leerere ouermids meneghe valsche articulen ende wilde verborghenne woerde die hi predicte die ic noyt vernam want sijn valsche donckere onuerclaerde leeleeringhe heeft meneghen sot ende oec sottinne die gheesteliken schijn draghen verleedt ende bedroghen ende noch doet alle daghe die ghene die van sijnre subtijlheit want eckaert was wel die groefste ruutste esel daer ic noyt af hoerde want soe die mensche subtijleikere ende behendichliker spreken wilt ende het dan oppenbaer quaet es ieghen ghemeyn leeringhe der heilegher kerken soet alle weghe meer vergrouet ende verdonckert alle ghewareghe subtijlheit want dit proeuic met hem seluen daer hi sprect ieghen alle meesters in een sermoen die doe waren ende leefden dat eckaert woude segghen ende bewisen dit dies hi niet gheproeuen en mochte in gheenre wijs noch vinden en const in alle die heileghe scrift sinen sin ende sijn woerde mede te bescuddene ende te bewarenne met enegherande kersteliken sinne soude hi emmer sijn leeringhe goet hebben ghemaect metter heileghen woerden ende en soude dat ghemeyne volcxken om steruen noch om leuen niet hebben laten dolen noch erreren van ongheloeue want seker en es op den dach van heden gheen dinc soe hoeghe noch soe heijmelijc bedect noch oec in ertrike dat men spreken oft leuen mach die heileghen en hebben emmer wel alsoe hoechlijc gheleeft ende ende alsoe edelijc ghesproken van gode ende hebben oec die waerheit alsoe edelijc ontfaen sonder middel van gode want al haer leeringhe ende haer vonnisse trockense vten aensichte gods ende spraken alsoe alle waerachticheit met onderscheede aen te siene ouermids volheit der caritaten quamense van bouen met hemelscher rijcheit ende met alre ghewaregher leeringhen neder weert want soe die mensche subtijlijc van leuenne es ende hogher ghetoghen wert ouermids minne soe hi alle weghe meer verlicht wert inden ouersten deele sijns gheests wat menschen daer gheraect inden gheeste daer hi cleerlijc gode scout ende siet ouernatuerliker wijs nochtan seldi weten een herde cleyn dinc es gode sien daer leghet luttel aen oft als niets niet want dat heeft wel een heiden in bloeten natuerliken lichte ouermids een onghebeelt verstannisse dat hi gode scout ende siet sonder kersten gheloue in eenen bloeten natuerliken lichte als eckaert dede alte edelike daer hi te male in bedroghen was sonder ghemeyne wtuloyende caritate daer hi niet af en sprect in alle sijn sermonene want si loepen alle op een valsche ongheordende ledicheit wi moeten emmer redenen ende ordinancie houden beide hier ende inder ewicheit ende oec claer onderscheet te gode ende tallen doechden want god seluen leeft sender ordinancie niet al leeft hi oec bouen ende buten al ordinancie der heiieghe mer hoe dese hemelsche ordinancie ende toe voeghinghe der heilegher kerken daer bouen es des en mach niemant gheuoelen ghewarichlijc noch verstaen hi en stae selue werkelijc op ghericht met alle sinen crachnen voer die teghenwoerdicheit gods ouermids die eenwoldeghe op gaende binnenste cristi den hemelschen vader daar gheenicht ende alsoe souden wi ouermids hem ende sijn heileghe godlike binnenste verhauen werden in minnen bouen redene ende sonder wise ende daer souden wi antwerde ende onderscheet ontfaen ende oec een ghewarich ghetughenisse al ons leuens want cristus binnenste es die wech ende die dorre ende die gherechte pas des ewichs leuenns daer wi alle met te gode comen want cristus es ons god ende onse here inder godheit ende oec anders nyemant die dan met cristus ouermids die dreyheit gods met alle menschen ouermids caritate toe gode gaen ende met allen heileghen weselijc in gaen ende oec met allen saleghen gheesten al bloet ouergaen dit sijn die ghene die ghesmaken der wijsheit gods ende sijnre ouerster claerheit ende bouen alle dit woent god noch voert in een verborghenne duystere stille ledicheit daer god hem seluen besit in enicheit bouen alle ghescapene gheeste siet hadde eckaert deser binnenster cristi in hem yet gheuoelt inder werkeliker na volghinghen dat hi die mensheit ons heren hadde gheoeffent met sijnre godheit te samen alsoe vele als een seempsaet groet es soe hadde eckaert alle sijn leeringhe wel met ondersceede bewaert mer dies en hadde hi niet de man was te male ghekeert op een simpel bloot eenuoldich een ende daer omme sprac hi alte doerlijc in veel steden want eckaert was te male een ongheleeft man die hem niets niet in voer noch oec in na gheoeffent noch oec ghewesent en hadde in cristus liden noch in sijn doeghen ende dien lieden die der menscheit ons heren onrecht willen doen ende die versmaden in onachsamheiden oft in cleinheiden die menschen en moghen nemmermeer vrome werden noch ghewaregher heilicheit ghesmaken want hem ontblijft die hoechste wech verborghen ende oncont den ghenen die simpeheit ende scerpheit des gheests allene oeffenen willen als eckaert dede sonder die passie ons heren wi en selen ons niet scamen daar omme t peisenne noch die te herdinkene daer cristus hem seluen om ghegheuen heeft sijn leuen teenen pande voer ons ic en coer noch niet hemelrike daer voere dat eckarts leeringhe verbert ware te puluere quaet ende goet deen metten anderen ende oec mede alle die ghene diese valschelijc met eenwillegher crighelheit begrepen hebben want sijn scrift heeft alte vele dolinghe in haer van ongheloeue dat ic vreese dat quade tgoede verwecht want eckaerts leeringhe was oppenbaer alte scadelijc ende noch es onder gheestelijc volc ende oec mede al der gheenre leeringhe die werc ende oeffeninghe der heilegher kerken oft der seuen sacramenten willen af setten scierheit der doecht in wat manieren dat ghescien ende gheuallen mochte weder onsen ghemeynen kersten gheloeve soe van buten soe van binnen haer leeringhe es te verwerpenne haestelijc want sij meshaecht gode ende oec allen ghewareghen gheloeueghen menschen want daer eckaert alre scoenste waende spreken van gode wt sinen sotten hoefde dat was te male blasphemie ieghen deer gods want eckaert was te male een die houerdichste man dies hi niet en scheen die doen in eertrike was want hi moste emmer houerdich sijn dat hi hem selue allene sette bouen alle die meesters die doen leefden daer omme ende om veel andere saken was hi ganselijc wederstaen ende oec weder proeft al binnen den houe van rome ende oec selue wederroepen woude hebben sijn scrijft ende sijn woerde van poente te poente daer hi beleyde in deynde sijns leuens kerstens gheloefs in onderworpenheiden der heilegher kerken dede eckaert dit ende des apostelecs stoels in ghemeynre concilien voer veel meesters der thologien en der heilegher godliker const daer eckaert wederstaen ende oppenbaer wderproeft was in examinacien dat eckaert hadde gheprdict xxvj articulen van ongheloeue die xv sijn te male verworpen verdoemeliker wijs ende oec alle die gene diese hen pineri te verscoenenne oft goet te prisenne in eneghen snne met gheloesen oft met enegher disposicien dits ons verboden op deweghe maledictie in kersten gheloeue datmen die xv ierste niet helpen noch bescriuen en sal want si simpelment in hem seluen valsch ende quaet sijn ende weder spreken kersten gheloeue ende oec daer toe mede alle die heileghe scriftuere hier omme wat dat onse ouerste vader die paus van rome met ghemeynre consilien oppenbaer verworpen ende verdeilt heeft dat salmen te male laten ligghen ende haestelijc verworpen ghelijc enen wlen verrotten stinkenden dooden onreynen corre dies nyemant en wilt noch en begheert mer men sal sijn scrijft grauen oft scoeren oft verberren weder verdrincken deen van vieren hets daer omme alleens op datmens quite worde want ic hate sijn werc ende sijn woerde der ongheloeuegher doelnissen ende ic minne eckaerts ziele als mijns selfs eyghene ziele in allen manieren der caritaten na dat icse sculdich ben te minnenne in gode want dats alle weghe met gode ghelikende eens goets menschen sede ende aert soe hi die sonde meer ende moer mint te gode en de tsijnre ewegher salicheit ende oec mede tallen dinghen dies hen noet es selen wi den euenkersten minnen dit es een dat alre ghewarichste poent daer die mensche hem seluen in proeuen ende merken mach te gronde oft hi ghewareghe caritate heeft dat sal hi hier ane weten alsic nv seide soe die sunde meer ghehaet es te rechte om gode soe die mensche meer ende nare ghemint wert om gode tot gode ende om gheenen anderen loen dan god selue es en mach dit ghescien want god es my goet ende weert ghenoch ende alte ouernemelijken goet alles loens als augustinus sprect herer sprect hi hebbic di soe hebbie alle dinc wat soude my dan meer want god es een loen alles loens maer daer hoert noch meer toe al ware dat sake dat en mensche weende seker gode scouwen ende cleerlijc hebben in hem ya ende sien in deweghe leuen nv merct mi wel en conste hi daer niet sien ende wandelen inden gheeste met allen menschen in gherechter toe voeghinghen voer den hemelschen vader cristus den hemelschen vader onsen gheest daer gheenicht soe vermach die mensche alsoe wel deen als dander alle hemelsche gheeste te scouwenne vernuftelike elke in haer oeffeninghen ouermids verlichte redene van bouen aen te siene in deweghe leuen met onderscheede elke heileghe met haer senderlingher propere doghet dats te verstane met ghemeynre eninghe sijnse alle cristus nauolghende voer den hemelschen vader met beelden ende met wisen ende na dese maniere souden wi ons gheuoelen op ghericht te gode met alle menschen voer die eweghe drijheit gods ouermids minne ende kersten gheloeve souden wi voerstaende bliuen te gode gheuoecht ouermids middel met allen ghescapenen gheesten eer wi ons ouergheuen souden onsen gheeste in ghebrukeliker enicheit en souden wi ons nemmermeer ouergheuen ons dancs verwonnen in ewegher rasten die mensche en hadde daer tierste sinen eneghen brudegom voer hem inden gheest onsen here cristum ihesum met allen sinen gheminden ende alsoe souden wi voeren den doersteghen hongher gods in die oueruloedeghe eenuoldeghe weselike satheit ende altoes inder menichfuldegher nauolghinghen onser werke hongherich ende derstich bliuen want satheit en mach den hongher niet versaden oft veriaghen noch verdriuen noch oec hongher in hem seluen en mach die satheit niet verreiken noch vercrighen hier omme moet altoes daer beide te samen staen selen wi met cristus in enicheiden eten ende drincken gaen want ghi selt seker weten dat die oueruloedeghe onindelike satheit elken minnenden gheest in weliken loene meer rijcheiden en salicheiden gheeft dan alle creatueren in haer nauolghinghe te samen eysschen ende begheren moeghen ende alsoe en gheuoelen wi daer bouen ons seluen anders niet dan minne ende aldus sijn wi over ghewandelt van beneden opweert ouermids volheit der gracien gods totter weseliker enegher enicheit gods die allen ghescapen gheesten ouerweselijc es en vant noyt creatuere anders dan met verloegheninghe oft met verlorenheiden ons selfs want si es een weselijke eneghe verborghenne ontslapenne ghestilde saleghe raste haers selfs die haer nyemande en bidt noch en gheeft want si steet altoes ledich ende stille bouen alle bewechlijcheit wat comt ende gheet alre dinc die in hemelrike ende oec in eertrike gheschien ende gheuallen moeghen die weselijke simpele enicheit gods en onderwint haer niets niet steruens noch leuens ghewins noch verlies si latet al ghewerden helle ende hemelrike haer en es noch om deen noch om dander eest al verdoemt si latet sijn eest oec weder omme al behouden si en roekes noch en achtes twint een seempsaet groet want die weselike minne gods na hare eenvoldegher simpelheit en ondersceetse quaet noch goet want si niet en weet wat helle oft hemelrike es na wise der stat dit mochte een heiden ongheloevich mensche verstaen edelijc ouermids bloete natuere sonder ouernatuerlike gracie ende soude nochtans in deser simpelheit allene verdoemt sijn ende bliuen want god en drijft noch en werct in simpelheit niet daer hi hem weselijc besidt mer hi oppenbaert hem seluen hem seluen ende oec ons seluen ouermids sijn verstandicheit daer hi oerspronct ouermids sijn persoenlicheit vruchtbaregher wijs na vaderliker aert ende alsoe voert comt ons die hemelsche vader in die ouerste cracht ons gheest werkelijc teenen ghetuighe alle waerheit daer tontfane en te bekinnen dies ons noet es ouermids sijn heileghe werkelike dryheit soe roert hi ons ende bewecht talre heilegher oeffeninghen met sinen principalen gheeste dien dauid begheerde ende daer hi na riep als inden soutere stert ghescreuen ende na dese maniere bekint god werkelijc ende siet alle dinc met onderscheede aen elc in sijnre properheit hoe hem deen behaecht ende dander meshaecht den gherechteghen mensche gheeft hi daer voer sijn aenschijn dewelijc leuen mer den ongherechteghen verkeerden mensche verworpt hi daer in contrarien sonder ontfermherticheit ende sonder vraghen wert hi ongherecht vonden tot in dinde der doot soe moet hi seker inder hellen noet daer anders niet en es dan screynghe ende weeninghe ende criselinghe van tanden als cristus selue sprac gaet in dat eweghe vier hier beghint dat vijfste rincipale poent ende vijfste gaue salich sijn die ontfermerteghe dat xi capittele nu voert op die vijfste gaue ic saelt cort maken gheet aen my die ons here te sinen iongheren sprac salich sijn die ontfermherteghe want si selen vinden die ontfermherticheit nv seker dit scijnt wonderlijc ghesproken vander ewegher wijsheit gods dat cristus deen gheboerne sone gods nv merct dat hi seit ende wat cristus daer met meynt ende oec den sin die wier wt trecken moghen inden iersten daer hi sprac datse salich sijn inden anderen woerde daer hi sprac die ontfermherteghe ende ten derden male si selen vinden die ontfermherticheit dit sijn drie dinghen die wi merken moghen die alte wel ouer een draghen selen concorderende metten hongher ende satheit gods die ic voerseide want cristus heet den ghenen noch ontfermherticheit na sueken die voer salich es ende die sal altoes nuwe gracie ende ghenade ontfaen van gode ocht met middele oft werkelijc sender middel soe moeten wi oec altoes werkelike salicheit sueken met groten neersten oft hebbelijcheit daer toe behouden als ghi na horen selt met oeffenachtegher nauolghinghen der weseliker salicheit die wi bouen ons seluen in ledegher rasten ende in enicheiden ouermids minne met gode besetten hebben dits den sin daert al aen gheet want wter weseliker besittinghe gods daer ons god beseten heeft ende wi hem weder in enicheit sijnre ghebrukeliker minnen daer hi ons verhauen heeft bouen ons seluen hier af comt ons ouermids weselike inbliuentheit drie manieren van salicheiden ende dese drie principale eyghenscape sijn in gode van natueren ende oec in cristus van natueren ende van ghenaden want na der godheit es cristus al dat selue dat sijn hemelsche vader es na mogheliker wijs mer vander andere siden ontfinc hi alle macht van gracien ende van ghenaden als hi selue sprac alle macht es my ghegheuen in hemel ende in erde dat es te verstane dat hi di macht na der menschelicheit ontfinc aender redeliker zielen daer die twee natueren gaen op eenen godliken persoen ende alsoe draecht een persoen een pesoenlic wesen ende een soenlijc eyghenscap na godteliker aert mer in cristus vindic proprelijc drie natueren met ondersceeden een lijflijke natuere dander een redellke verstandeghe ziele ende oec terde een godtelike natuere hier op selen wi namaels vallen alst poent heeft hoe ende in wat manieren wi ons hebben ende van binnen gheuoelen selen ter menscheit ons heren ihesu cristi ende sijnre godheit teleuenne dats die hoechste staet maer wi selen voer alle dinc aensien ende merken dese drie ierste weselike eyghenscape gods die in gode ewich sijn van natueren ende oec in ons moghense sijn onwandelbaer van gracien ende vander ghenaden gods deen eyghenscap gods es altoes raste ende ledicheit dander es altoes werken ende wt vloyen die derde eyghenscap gods en hout hem nemmermeer stille dats een persoenlike wederdraghinghe die hout haer rechte in die middelt tusschen daer hem god besidt ende weselijke wt vloyt euermids sijn persoenlike oerspronclijcheit sijnre werkeliker drieheit daer onsen gheest in bloetheiden verhauen ende gheenicht wert ouermids voer comentheit werkeliker driheit gods ontfaen wi daer altoes antweerde inder zielen ende nuwe gracien van minnen inden ouersten opganghe ons gheests ende hier ghesaet die bloete eenuoldeghe wederboechde inslach der weseliker intreckender enegher enicheit gods daer wi ons seluen bouen redene in ontheghen ende oec mede al onsen verstane maer des en mach niemant gheuoelen noch verreiken met alle sinen werken die hi emmermeer ghedoen oft werken mochte in eneghen sinne ya noch van buten noch binnen en si dat hi werde gheruert ende gherenen van minnen na den innersten deele sijns gheests ende hebbe daer toe een godminnende versinckende ziele voer dat godlike eenuoldeghe wesen der weseliker minnen gods souden wi op staen gherecht vanden nedersten tot den ouersten wt al onsen crachten met godteliken lone in ewegher reuerenceliker werdicheit te gode met eenen vriwilleghen ongheletten ghemoede wt al dat wi gods herdincken mochten in tijt ende in ewicheit ende souden ons daer gheuoelen bouen al dit ende bouen al ondersheet als een viereghe inuiereghe vlamme der minnen gods berrende ende verberrende want berren in minnen dats edel ende fijn mer verberren in minnen dat en mach niet verbetert sijn want daer wi versmelten ende verberren in douerste ons gheests van minnen in minnen daer en sijn wi noch en gheuoelen ons daer anders niet dan als een verterende vier dat dient bouen redene der enicheit gods daer wi te male ons seluen onthoeghen van claerheiden in claerheiden want alle ghewareghe heilicheit wert daer volmaect ende volbracht dat wi liden ende ghedoeghen gods vri in werken in ons ende hier met neken wi enser voster materien op dwoert dat onse here sprac salich sijn die ontfermherteghe want si selen vinden die ontfermherticheit hier seldi weten om onsen sin mede te verclaerne dat ons here ons wilt bewisen in desen voerseiden woerden drie dinghen die wi eyghelic trecken ende voer nemen moghen ons teenre leeringhen oft op drie manieren van salicheiden moghent wijt oec ontbinden want elc woert heeft bi hem seluen een propere bediedenisse met ondersccede aen te siene dat merkic hier inne indien dat cristus sprac salich sijn inden anderen woerde die ontfermherteghe ende ten derden male si selen vinden die ontfermherticheit ende al dus seldi voert weten moeten wi ontfermhertich sijn ende ten anderen male noch voert sueken ende selen meerdere ontfermherticheit vinden voer ons dan wi gheuaten oft begripen selen connen ende ten derden male salich te sine dat settic buten oft bouen al dit werkelijc te suekene van beneden opwert want deen es altoes des anders sake oft oersake alsoe dicwile als wi ons nederste gheuoelen bringhen tot der ouerster enicheit gods na volghender wijs dan sijn alle onse crach te vol hemelscher oeffeninghen want al ons crachte moeten vol sijn van alre ontfermherticheit ende daer tenden moeten wi oueruloyen met dier seluer ontfermherticheit ouermids die rijcheit ende die meltheit gods ende bouen al met ghestedegher minnen salich sijn daer es dendelike poent int poent daer wi alle na loepen die gode ouermids minne gheenicht sijn ende hier bi als ghi voert horen selt sal ons ooffeninghe sijn in drie manieren daermen alle heilicheit in begheet ende besteet deen maniere sal sijn sinlijc ende redelijc dander reelijc ende gheestelijc ende oec die derde maniere sonder maniere bouen dese twee gheestelijc ende godlijc ende oec bouen al dit selen wi rasten ende vieren van allen werken oft anders en mochte ons daer noch oec hier nemmermeer vol nueghen want wi souden altoes een voert sien hebben tot dies maels dat wi vol hadden nv moghen ons hier alle dinghen in deser tijt volschien mer niet perfectelijc sonder toe nemen en moghen wi hier in deser tijt niet leuen noch sijn want wi moeten emmer endelijc toe oft af nemen hier bi laet ons merken dierste maniere ende nemen wijt metten enen ynde ende god saelt nemen ende volbringhen metten anderen ende salich sijn die ontfermherteghe nv hier toe behoren ons drie dinghen ende alsoe sal ons oeffeninghe sijn beide lijffelijc ende oec redelijc ende emmer mede yet gheestelijc ende selen hier met werden gheordent tot gode ende tons seluen ende oec tonsen euenkersten in gherechter beschedenheit al onser goeder werke na wis der heilegher kerken ende om ons te houdenne altoes binnen den gheboden gods ende selen hier met werken beide inweert ende wtwert maer inden yersten keere te gode soe sal een yeghelijc mensche sijns selfs ontfermen ende beiammeren ende beweenen sijn sonden ende claghen gode bitterlijc sijns selfs ghebreken ende sijn noet met groeten wee van herten sal die mensche inden yersten grade sijns selfs ontfermen voer alre andere menschen noet want een yeghelijc mensche inden yersten teekenne sijnre bekeernissen hem seluen daer alre meest sculdich es ende aldus salment verstaen dat men seit dat minne beghint tierst aen haer seluen maer te hans volghet hier dander graet na dat ic minen euenkersten ende oec alle menschen sculdich ben van gherechter scout hem te minnen ende sijns tonfermene ghelijc my seluen sijnre zielen ende alre noet dit merct want hier in sal een yeghelijc mensche hem seluen moeghen proeuen oft hi in caritaten ende in gracien es soe volchter dit na in elken goeden mensche alsoe vollec ende alsoe saen als hi dliecht der gracien gods in sijnre zielen ouermids eweghe instortinghe van bouen ontfaen heeft ende dies van binnen in alle sijn werkelike crachte te gode wert gheuoelt dat god sijn in menegherande manieren ontfermt heeft ende nochtan voert mijns ontfermen wilt ende my hulpen ende bi staen in alle mijnre noet siet aldus vercrijcht een mensche aen gode minne hope trouwe ghelocue ende te hans volghet hier na enen geeden ghemeynen sin van orberliker leeringhen alsoe ghelikerwijs als my god voer ghedaen heeft ende ic voert meer van hem begheere dat ic minen euenkersten aleoe voert meer weder doe dats behoerlijc want dit ghetuyghet recht ende redenne alle menschen dits emmer een bescheeden vonnesse es dat sake dat god my ghenadich ende goedertieren heeft gheweest in veel manieren alsoe salic minen euenkersten dat selue weder doen om gods wille want es dat sake dat my god doen ic voer in senden was ghespaerde ende ic ieghen soe groeten here mesdede die alle dinc wreken ende ordelen mach opter steden seker soe moghen wi gheerne onsen euenkersten verlaten ende vergheuen dat hi ieghen my mesdoet oft mesdaen heeft want daer omme storte god sijn gracic in my en oec mede in elken mensche dier ontfanckelijc ende hebbelijc toe es om dat hi wilt ende begheert dat ons mine ouermids sijn mine vloye beide inweert ende wtwert hem te minnenne te sijnre salicheit ende talre noet daer hijs behoeft ghelijc my seluen alsoes hem god an salic minen euonkersten minnen ende hem alles gheonnen ende sal met hem ende met allen menschen op staen gherecht te gode elcs menschen salicheit sal een yeghelijc niensche begheren alsoe verre als hijt verstaen ende begripen mach met alle sinen crachten ghelijc hem seluen siet hier hebdi den anderen graet die elc mensche sculdich es gheheellijc sinen euenkersten ia van noede ende van gherechter scout ouermids caritate moet ic alle menschen te gode ende te goeden dinghen minnen want minne ic alle menschen soe en hatic gheenen mensche maer hatic eneghen mensche besiet u seluen herde wel aen alsoe vele als een cleyn seempsadeken groet es soe en mindi noch god noch oec v seluen noch uwen euenkersten noch oec gheenen mensche ordelijc noch te rechte mer laet ons haten alsoe god haedt dats sonde allene soe minnen wi alle dinc ende haten te rechte met goeder bescheedenheit nv hier na wt desen tween volghet echter dat derde poentken dat oec ghemeyne es alle goetwilleghen menschen want si moetent hebben van noede ende oec van doechen ende van gherechter scout dats ghedoechsamheit met verduldegher goedertierenheit want ic weet wel sonder twijfel dat nyemant in al eertrike sonder alle liden noch sonder doghen van tribulacien en es hi en hebbe emmer yet te lidene in enegher wijs mer liden ende willichlijc doeghen ter eeren gods met verduldegher oft verduldicheiden dats verdienlijc ende oec een ghewarich teeken dat die mensche inder gracien gods es op dat hi gheere ende willichlyc lijdt van bin nen al dat hem ouer den hals vallen mach met gherechter danckelijcheit gode want dat es den heileghen vrienden gods emmer yet ghelijc ende oec sonderlinghe onsen here jhesum cristum die nye vre in eertrike sonder liden noch sonder doeghen en was hier omme mochten wi ons gheerne ende willichlijc verbliden van binnen als ons liden ende doeghen toe quame ende ouer den hals viele wenent cuame weder dats die mensche hadde verdient oft niet verduldicheit ende verdrachlijcheit es den mensche tallen spele goet daert hem af ende achterwert ghinghe ende gheet van voerspedicheit der werelt ende dits seker den wech te hemelrike ende ten eweghen leuenne wert dat een mensche gherne lijdt ter eeren gods ende dat hi niet en woude dat hi alles doeghens quite mochte sijn alsoe langhe als hem hier steet te sine in eertrike want hier gheleghet ons eweghe salicheit aen ende dit ghetuucht ons cristus selue in dewangelie daer hi sprac ende seide totten tween iongheren die te emaus wert ghinghen ende en wetti seit hi niet dat des menschen sone ende meinde hem seluen liden ende doeghen moeste op dat hi alsoe comen soude ende moeste in dat rike sijns vaders ende cristus en hadde oft hads doch gheen noet mer hi leedt te male om onser noet wille ende voer onse sonden alle dat hi doechde in eertrike dat leedt hi doer onse ghebreke ende om ons te hemelrike te bringhenne totter hoechster eere in die glorie sijns vaders nv besiet hebben wi dese drie voergheseide poentkenne ghewarichlijc in ons beseten ende vercreghen na wisen der heilegher kerken ouermids godlike minne dits nochtans ghemeynre lieden leuen van noede soe hebben wi seker dleuen van verduldicheiden dander es ontfermherticheit werken wt gherechticheiden ende gherechticheit werken altoes ouermids ontfermherticheit want dese twee moeten altoes te gader concorderen ende ouer een draghen in elken goeden mensche ende terde es alse ghi wet onderlinghe trouwe ende minne ende vrede ende peijs ende eendrachticheit des bants der caritaten tusschen ons ende onsen euenkersten want laten wi ons onsen euenkersten wt onser binnenster ontuallen oft ontbliuen ouermids enegherande nijdt van hatyen soe ontualt ons seker god met al sijnre gracien ende met al sijnre ontfermherticheit mer behouden wi onsen euenkersten in ons hertelijc binnenste ouermids caritate een met ons die mensche behout seker gode ende die wet der minnen alsoe langhe als hi dat doet ende in hem gheuoelt dat hi emmer ende eyndelijc alle menschen te gode minnen moet wat datmen hem mesdade oft mesdoen mochte ende dit meet nochtan van noede sijn na dat ons die meester van sentencien leert daer hi sprect dat die minne daer wi onsen euenkersten met minnen es sprect hi die heileghe gheest ende dat es seker waer want ons minne allene staende bi haer seluen en waerse niet verenicht metter minnen gods ende verhauen ouernatuerlijc bouen ons verstaen soe waren al onse werke allene valsche ende puer creatuerlijc ende wederboghende op ons seluen om ons selfs wille al om eyghen ghewin ende alsoe en mochten wi der gracien gods nemmermeer in ons gheuoelen noch ghesmaken ouereatuerlijker wijs mer wi moeten emmer weder boecht ende op ghericht staen te gode ouermids sijn minne gode te minnen om hen seluen ende oec om ons seluen lief te hebbenne sijn onderworpen knecht te sine totter doot toe in sinen dienste ende voert meer ewelijc ende oec alle menschen om gode soe dat god een hoeft ende een principael beghin ende eynde si van allen waer omme ende aldus si wi wel gheordent te gode ende tons seluen ende oec tonsen euenkersten ende hier met sal ons altoes antwerdende sijn die ontfermherticheit gods van binnen alsoe dicke als wijs waer nemende sijn ouermids enegherande goede werke die wi begripen te werkenne soe van buten soe van binnen altoes ter eren gods soe hebben wi altoos suuel tonsen broede dats inwendeghe smaec inder zielen want alse wel na dat ic my verstaen mach een gheestelijc mensche mach goede wtwendeghe groue werke werken die goet in hem seluen sijn ter eren gods hets daer omme al puer eens want goede wtwendeghe werke hoe grof si in hen seluen sijn se en beletten ons gheen inwendeghe heilicheit op dat wise vrijlijc ende willichlijc begripen te werkenne sonder commer puerlijc ter eren gods want werc es ons ghenaden ende gheboden ende ledicheit es ons verboden alsoe wel inwendeghe ledicheit als wtwendeghe ledicheit want inwendeghe ledicheit es dicwile quader ende oec meerder sonde dan wtwendeghe ledicheit dats al inwendeghe ledicheit dat wi te gode niet ghevoecht en sijn met werkeliker minnen nv dan voert van der ander manieren daer ic ons mede inwert leiden wille op een innich gheestelijc af ghescheeden leuen ende hier met selen wi doer ende ouerliden alle vremde menichfuldeghe anetreckende letsamheit deser werelt ende hier met selen wi vercrighen eenuoldich kinnesse gods ende oec gheheel nauolghende bekinnisse ons selfs ende oec claer wetentheit met onderscheede van allen dinghen die daer bouen sijn dies ons noet es sal ons daer vertoecht ende gheopenbaert werden sonder middel van gode selen wi alle dese dinghen bekinnen ouermids ons verlichte redene van bouen daer minne ende vrede ende ontfermherticheit ende gherechticheit ende oec die godlike waerheit es dese vijf dinghen een sijn ouermids eenuoldeghe ondercussinghe voer daenschijn der weseliker minnen gods daer hem die godlike persoen behelsen oft bescaden ouermids wederboghinghe harer drier enicheit daer ontfaen wi in elken oeghen blicke alse dicwile als wi ons daer henen bouen redene keeren alle ghenade ghenadicheit in douerste ons gheests daer ons god ieghen comt tontmoete met alle dien dat hi selue es daelt hi hem neder sinen gheest ende daer ontfaen wi alle gauen ende rijcheiden van doechden na eenuoldegher wijs oueruloedegher oft oueruloedelijc daer wi hemelrijke ende oec eertrike met ver uollen ouermids die meltheit ende die grondelose rijcheit gods hier beghint tseste principale poent salich sijn die reyne van herten sijn dat xiiste capittele ende hier met neken wi der sester gauen des heilechs gheests ende nemen wi hier properlijc dat woert vore dat ons here ihesus cristus te sinen iongheren seet salich sijn die suucr oft reyn van herten want si selen gode sien nv steet ons te wetene die wise ende die maniere waer met dat wi dit saleghe woert werkelijc vercrighen ende oeffenachtegher wijs veruolghen moeghen want gode scouwen ende sien in bloetheiden na een cleyn dinc ende en mach oec met gheenen clcynen arbeide vercreghen werden daer behoert grote arbeit ende oeffeninghe toe beide in voer ende oec in na eer ment vercrijcht ende noch nauwenre waer nementheit alsment vercreghen ende veruolcht heeft oft men verlieset wat mens heeft oec eest wel bouen alle dinc behoerlijc ende temelijc dat mens nauwe waer nemen in hoedanegher wijs dat men gode scouwen ende sien mach metten gheeste ouernatuerlijcker wijs want daer in es gheleghen alre menschen salicheit dats in gode ende hem enichlijc aen te siene bouen al anderheit dat es wel thoechste werc ende oec dedelste datmen werken mach beide hier ende inder ewicheit daer nv selen wi voert merken vier poentte tonser leeringhen daer wi alle dese dinghen beide in voer ende oec in na met vercrighen selen ende oec ons seluen daer mede ouerliden in enicheit ende hier in desen vier poenten die ic ons namaels vercleeren sal selen wi besluten ende in dmiddelste deel suuerheit der zielen ende voert in douerste deel des gheests puerheit van ghedachten metten iersten poent selen wi wt ons werken al dat gode meshaecht ende metten anderen selen wi te gode werken al dat hem beualt ende behaecht ende metten derden poente selen wi met gode werken ende hi met ons sonder middel ende alsoe selen wi sijn vri in werken ontfaen ende ghedoeghen die bloete eenuoldeghe ouerforminghe gods ende ten vierden male selen wi ghewracht ende ontwracht werden vanden gheeste gods ende noch voert bouen alle dese dinghen es die stille ombeweechlike raste ende gods alre hoechste sciese ende ons hoechste in woninghe in hem mer dats bouen al onedrscheet ons onthoeghende nv selen wi merken dierste willen wi gheheellijc wt ons werken ouermids die gracie gods al dat gede meshaecht oft aen ons hem meshaghen mochte hier toe behoren ons drie dinghen te wetene cort dnderscheet daer af ende dese drie dinghen selen den mensche innich ende eernstachtich ende reyne van herten maken ten iersten steet ons te besiene wat dat wi wt ons werken ende worpen selen die maniere daer af ende ten anderen male selen wi in ons gheuoelen een hertelike cracht oft een inneghe liefde te gode die alle letsamheit van buten ende oec van binnen verdriuen sal ende oec ten derden male selen wi daer tenden daer wi der liefden gods na gheuolcht sijn oft nauolghende sijn beide es waer daer selen wi rastende bliuen metter liefden gods bouen alle na volghende liefde die wi te gode hebben moeghen hoe dat men verdriuen sal al dat gode meshaecht ouermids die minne gods dat xiiste capittele nv dan vanden iersten ouermids die liefde gods moet van noede dese voergheseide wtwerkende tweeuoudegher wijs dobbel sijn sal ons herte gode gheenicht werden na onuerbeelder wijs ende selen wi den trouwen ende der liefden gods die god tot ons heeft yet ghesmaken si moet sijn ouermids gheheele afsceedinghe der werelt van buten ende oec alse wel ouermids gheheele afscheidinghe als ghelijc van binnen ende aldus moeten wi ontrecken ende ontyen van buten ende van binnen in beiden siden van alre vremder menichfuldegher liefden ende van leede dat ons herte sus oft soe van vremden saken verbliden oft yet beswaren ende verdroeuen mechten in enegher wijs dat ons commer ende oec yet onvriheiden in bringhen mochte tusschen gode ende ons verlichte redene dies wilt god dat wi dies alles ledich sonder commer van herten staen want god wilt sijn wtuercorenne heimelike na vrienden sonder alle eertsche verladene sorghe van herten hebben al sout al vergaen te nieute dat inder werelt es vriende ende maghe want god en wilt emmer onser scaden niet hier omme laet ons vrien onuerbeelden in keer te gode behouden soe en moghen wi niet verliesen al verghinct al dat in die werelt es ende hier in besluten wi reynicheit des herten mer deser menschen es cume c in al eertrike want het huelpt luttel goets al si wi af ghesceeden van buten en si wi niet afghescheeden ende gode vereenicht van binnen dat en es maer een ghewijst schijn sonder sijn van heilicheit maer wat menschen die met alle sinen crachten nauolghender wijs van buten ende oec oec van binnen alsoe gheheelijc hanc aen gode dat hem een dinc niet meer en let dan dat ander in sinen keere te gode die mensche es ierste vri ende mach wel reyne van herten sijn ende aldus hebben wi wt ghedreuen ende ghewracht al dat gode meshaecht ende selen hier met noch diepere inwert werken ouermids dat ander poent al dat gode behaecht ende selen hier met voert na ghenoch doen gode ende oec ons seluen ende daer toe alle menschen selen wi ghenoch doen ouermids caritate alsoe verre alst in ons sijn mach ende al dus sal ons oeffeninghe voert dobbeleren in drie manieren ende hier met selen wi te gode volcrighen suuerheit der zielen na wise ende na maniere van allen doechden gheliker wijs dat den inwendeghen crachten onser redeliker zielen toe behoert ende haer eyghelijc betaemt te gode ghenoch te sine ende hier met selen wi wandelen in inwendeghen scouwenden leuenen ende aldus sal ons oeffeninghe sijn hertelijc ende na verstendegher wijs redelijc ende na godliker vernwft ten derden male gheestelijc mer ghi selt weten dat se te gadere concorderen selen ouer een draghende nv merct wat ic hier met meyne ende namaels selen wi onderscheet gheuen van elken manieren sonderlinghe hoe dat elke maniere sonderlinghe sal staen met haren doechden ghewesent ouermids godlike minne elc maniere bi haer seluen in haer eyghen abijt met onsen herteliken gheuoelenne selen wij gheheelijc onderworpen sijn gode ende metter derder manieren die haer hout tusschen dese twee selen wi gheheelijc wt vloeyen ende breiden ouermids caritate ende alsoe selen wi in ons verstaen alle doechden te werken ieghewelc doecht met onderscheede ouermids verlichte redenne van bouen dit sal dinneghe leuen sijn dat gheesteliken af ghescheedennen lieden vander werelt toe behoert die haer selfs ende alre eertscher dinghen alsic voerseide verteghen ende verstorven sijn anders en merke my nyemant anders voert aen die aen yet hanct op al eertrike oft oec aen eneghe creatuere met liefden oft met willegher onordeliker vleescheliker meyninghen die en mach my voert te rechte niet gheuoelen noch verstaen die aen yet hanct daer hi commer ocht verladenne onlede van herte af heeft anders dan gode allene die merke mi voert aen want hi es yerst vri die ghene die alle eertsche dinghen versmaet ende verwonnen ende onder sijn voete ghetorden heeft in onnachsamheit sijns selfs ter eeren gods want ons here leert ons selve in dewangelie dat die ghene die yet besit en mach syn ionghere noch oec syn nauolghere niet sijn hoe men gode voer alle dinc ghenoch doen sal ende cristus na volghen dat xiiiiste capittele nu dan ten yersten male cort vanden herteliken gheuoelenne willen wi gode voer alle dinc ghenoch doen ende sijn ende oec cristus volcomelijc na volghen selen ende selen wi oec gheheellijc op wert wassen ende krighen soe moeten wi ons gheuoelen nv merct den sin al ons crachte van buten ende oec van binnen meer dan buten moeten vri sijn ende gheheelijc gode vegadert ende vereenicht voer sijn seghenwoerdicheit met alheit ons selfs moeten wi selue sijn een gheheel onghedeylde voergaende vri offer gods bouen al ons na volghende werke moet ons minne ende begheerte na gheest wise voergaen ouermids ghebrukelike neighinghe ende verhauenne enicheit die wi met gode beseten hebben bouen al ons werke nv dan dat eenwoldeghe weselijc ghesichte ons gheests alse dicwile al wi ons daer henen bouen redenne ende bouen wise keeren dat scout ende siet na den innersten deel altoes gode sonder middel na ghebrukeliker aert ende als die mensche dit in hem gheuoelt dat die weselike minne gods daer ons werkelijc crachte ende ons werkelijc minne beuaen ende behelst heeft dan volcht al na herte ende sin ziele ende lijf ende al dat inden mensche leeft es dan gode volcomelijc ghehoersam ende aldus liden wi ons seluen ouer ende al ons werke ende hier met volghen wi cristus gheheellijc na in enicheit daer wi gode besitten ende god ons weder besidt ende aldus es god te male onse ende wi sijnre ende dits een maniere van ghenoch doene daermen alle oeffeninghe met volbrinct in een ende alsoe en blijft ons gods niet ouer want wi doen daer gode in allen sinnen ghenoch na ghebrukeliker wijs meer deser liede es cume twee in drie scepe soe letter bi na als niet esser in eertrike want ic en bekindere in eertrike noyt meer dan eenen dat wetic wel dan her ianne van ruysbroeke pryoer van gruenendale hi es veruuolt vanden heileghen gheest te male te rechte heet hi van gruenen nederen dale want sijn min heeft verwolt hemel ende eerde ende alle creatueren alse verre alst in hem es prioer van gruenendale hoert sijn leeringhe soe doedi wale want sijn scrijft es gode bequame ende altoes eert ter eren gods sinen name want ic hebbenne groet ghesien arm sundich mensche met minen gheeste in hemelrike daer bouen in deweghe leuen in die alre claerste sierheit die god in minen gheeste verleysten mach saghic hem ende niemenne el ende hi en weets selue niet dese heimelijcheit noch gheen goet dat my god ye ghedede ouermids sijn ontfermherticheit dat en seide ic noch noyt gheenen mensche noch in bichten noch daer buten op dat ic selue onbekint ende ongheacht bleue van allen menschen die in eertrike sijn ende voert meer ewelijc onbekint beghere ic te bliuenne op dat god eweghen lof ende eere hebbenne van allen saken daer omme hebbic v dit voerseit op dat ghi sijn heileghe leeringhe hoert ende daer bi blijft ende vaste inweert crijcht se en moochdi niet dolen in vremder scolen want sijn leeringhe es rechte van bouen neder vloyende doer hem ouermids dat heileghe ingheesten gods dat doer hem ebdt ende vloyt ende bouen in douerste deel sijns gheests hout haer die eenwoldeghe waerheit daer hi alle waerheit ontfeet sonder middel van gode hier omme sprect hi altoes met nuwen tonghen dat alle den ghenen verwonderde wondert diet hoeren selke werden soe doef si weenen verdoeren her preoer van gruenendale te rechte maghic v prisen wale bouen alle menschen van eertrike want ic en weet niegherincs ws ghelijke want v leeringhe es goet ende recht ende ghi sijt alder werelt dienstknecht v minne hebdi wide wt gherect ende ghestrect met cristus ane dat ghebenedide cruce dat ghi hemelrike ende eertrike doeruaert teenen drwste ende in uwen bloeten ouerganghe doedi gode ghenoch ende alder werelt ende dusentfout daer bouen van hem maghic my wel belouen bat dan van yemenne in eertrike ic settene bouen alle ghelike als een seraphin in hemelrike den hoechsten inghelen ghelike daer toe draecht hi een effen ghelijcheit gods want sijn leuen es wel gheregeert al hemelrike ende oec eertrike dore met sijnre leeringhen ghelijc den leuenne ens heren ihesu cristi heeft hi met ons ghehouden dat ghemeyn middel een effen wise der heilegher kerken sonder voernementheit van buten op dat hi onghesien ende ongheacht bleue van allen creatueren sonder heileghen schijn van buten siet aldus heeft dese goede heileghe man hem ontrocken alle sierheit der werelt ende heeft gode op allen siden ghenoch ghedaen beide in hemelrike ende oec mede in eertrike ende alse hi ons ontfalt soe neket onser donckerheit mer doch heeft hi ons doude testament ende oec dat nuwe te gadere gheuoecht rechts als een licht des daechs die den nacht verclaert es hi cristus nagheuolcht met sinen leuenne als een gheheele offerande oft een heileghe presentacie was sijn gheest gaende ende comende van gode te gode cort als een blicseme gaf hi gode sinen gheest ouer in enicheit bouen alle stade der hemele daer hi gode sach in die ouerste sierheit ende sijn loen sal daer groot ende oueruloedich sijn mer ic en can my daer hem niet gheliken arm sondich worm nochtans bekinnic al sinen heileghen staet van binnen her ian van ruysbroeke prioer van gruenendale nv blijft in vreden met ihesus cristus onsen here ic hope wi en sceeden nemmermeer hier keeren wi tonser vorster materien wert willen wi alsic eer seide noch gode ghenoch doen gheliker wijs dat dese goede heileghe man ghedaen heeft na alheit ons selfs dat es ende was sijn leeringhe van gheesteliken lieden soe moeten seker al ons crachte alsic eer seide van buten ende oec van binnen vri sijn ende daer toe moeten wi hebben een inwendich opgaende vri verhauen hemelsche eenwoldeghe onghelet ghemoede want wat menschen die ghewarichlijc heeft dat een na dat ic nv seide hi heeft oec dat ander es dat sake da wi al onse crachte gheheelijc in ons vergadert hebben ende ontrocken van alre menichfuldegher letsamheit ter eeren gods soe moeten wi emmer van binnen gode gheheel ende al sijn ende oec gods ghesmaken want es dat sake nv merct hier den sin dat een mensche es ghetrocken ende sijn herte verledicht es van buten ende van binnen van alre menichfuldicheit soe es hi seker ghetrocken ouermids die gracie gods ende ghemaent ter eenwoldicheit want deen es des anders sake die gracie gods werket beide trecken ende doen trecken want si werket deen wt ende dander in volghen wi hare gheheelijc van buten ende oec van binnen na dat wi donse daer toe doen god sal seker weder alse ghelijc dat sine doen deen onder dander na dat hem teeren doen sal hi ons wede antwerde gheuen na die selue ghelike want onse here sprac selue metter maten daer daer ghi mede medt sal v weder ghemeten werden nv vindic drije partyen van lieden die alle gode ghenoch doen na enen sinne emmer yets wat deen aldus dander alsoe deen partye doet ghenoch in een deele dander partye in twee deelen mer die derde partye dobbelleert drijuoudegher wijs ende volmaect al dat den anderen ontblijft daer omme heeft die derde partye al der andere loen allene in haer besloten ende sal gheloent sijn als ghi horen selt van dien dat al den anderen ontblijft van drije partyen van lieden die alle gode ghenoch doen emmer yets wat na enen sinne dat xvste capittele nv cort van deser yerster partyen dese sijnre herde wel aen die gode in enen deele ghewarichlijc ghenoch doen dat sijn alle die ghene die vaste in haer herte beuaen ende begrepen hebben dat si nv noch voert nemmermeer meer sonde en willen doen ende des een ghetrouwen hebben bi bliuende altoes met goeden werken datse hen god ouermids ijn ontfermherticheit verlaten ende vergheuen heeft ende dan rechts voert wandelen ouermids die ghebode gods altoes in penitencien na ghemeyn wise der heilegher kerken in vastene in vierenne in doene ende in latene dat si ons verbiet ende willichlijc ende gherne doen dat men ons ouermids die heileghe kerke raedt ende ghebiedt want ghi selt weten dat die ghebode der heilegher kerken die men doet al eertrike dore datse alse eyghelijc sijn ende werden voert ghegheuen al noch den volke van gods weghen al die tien ghebode waren die moyses ontfinc sonder middel van gode opten berch van synai ende hi presenteerdese den volke ende gafse hen voert int ghemeyne van sijnre hant als van gods weghen die mer gheset en was ghelijc een dienst bode was moyses ghesent ende oec vercoren van buten gheliker wijs dat noch elc priestere es hier omme sprekic dat die ghebode der heilegher kerken alse properlijc sijn gheboden ende werden voert ghegheuen van gods weghen al die x ghebode waren die wi noch houden want doude wet ende oec die nuwe sijn beide ghedicbt ende van bouen neder comen ende voert bracht wt enen geeste gods daer omme heetet doude testament ende oec dat nuwe te gadere gheuoecht om dat deen metten anderen con v cordeert want doude weet heeft ons cristus metter nuwer wet volbracht soe dat men deen vanden anderen nemmermeer sceeden noch deelen en mach hier omme hebbic v dit vertrocken dat niement soe sot noch soe doerechtich en si dat hi yet wenen oft oec houden sal dat die x ghebode yet meedere sijn van gheboets weghen dan die ghebode der heilegher kerken noch men sal oec niet segghen dat die sondach die men voer den sabaoth heeft yet meerdere si dan eneghe andere van vierte oft oec enegher apostel dach die vigilie heeft die minste daer af es riuelijc alsoe groet als die sabaoth oft die sondach bi hem seluen want wie dat eneghe vigilie die van vierte heeft willens ende wetens brect hi doet emmer dootsunde na dat ic my versta en si dat hi dan werke met sinen bicht uader ende met rade sijns ouersten ghetughe soe dat hi met hem dispenseren mach als van noetdorfteghen wetteghen saken oec op dese mindere feesten datmen roekeloese heileghe daghe heet en selen wi sonder vreese gods niet roekeloes sonder scammenisse niet arbeiden maer wi selen die vreese gods int herte draghen ende selen met vreesen werken op roekeloese heileghe daghe al hads oec een mensche nochtan grooten noet ende daer hem vele aen te verliesen laghe sinen persoen allene in dat verlies daer scuult altoes intreckende ghericheit met die quaet in haer seluen es maer puerlijc van caritaten enen armen mensche dies noot heeft te behulpene dat machmen vri doen sonder vreese vanden vaechuiere alst niet van vierte en es want caritae ende almoesene werken ter eren gods dat bluschet tuaechuier ghelikerwijs dat dat water tuier bluscht mer op ander vierte salmen te male vieren van allen grouen werken want van vierte lwt alse vele diese brect als dat den mensche te male van gode sceedt al en es hi van buten oppenbaer niet te banne en es niet min voer doeghen gods hier omme sprekic wie dat wilt houden ghewarich kersten gheloeue hi moet steruen alle sijns eyghens goetdunckens daert yet contrarie vallen mochte ieghen die heilich kerke ende laten hem te male onder die ghemeynscap der heilegher kerken ende hier in besluten wi die nederste gheheelheit van allen staten daer wi gode ghenoch met doen ende aldus gheuen wi gode een goede mate na dat ons dewangelie leert want ghi selt weten dat alle creatueren moeten wiken der heilegher kerstenheit ende en moeghen met redenen niet begripen wat kersten gheloeue es oft sijn mach dnaeste dat mens comen mach dats dat wi ouermids minne ende hope met gheheelder trouwen ouermids een goede consciencie sonder wanckelen in gode oft te gode gaen want kersten gheloeue scinende inder zielen van bouen neder weert dat god inder zielen stort dats een ouer natuerlijc licht in ons schinende dat verclaert alle redelike verstandeghe donckerheit hier omme laet ons vaste doer ende ouerliden met groten nerste ouermids dat werde doeghen ons heren ihesu cristi ende laet ons gode minnen bouen alle dinc die wi connen versinnen soe hebben wi dynde van allen goede want god moet emmer principalijc ghemint sijn bouen alle dinc dander es dat wi onsen euenkersten doen selen dat wi willen dat hi ons weder doe dat es gherechticheit ten derden male selen wi al ons goede werke principalijc werken ter eeren gods ende oec om onse noet ende selen onsen euenkersten helpen ende bi staen daer wijt vermoghen in sijnre noet soe hebdi ontfermherticheit ende oec ten vierden male dat desen drien na volcht ende oec alle goede menschen van rechte toe hoert dit settic bouen al dit dats verduldeghe ghedoechsamheit ieghen alle voerspoedicheit der werelt in wat manieren dat gheschien ende gheuallen mach wanent eomt eest van vianden oft van vrinden oft van maghen oft oec van verliese van eertschen goeden het si weder dat ghi v lede verliest te male ende v al achter wert gheet ende qualijc vaert op eertrike waer ghi die hant aen slaet gheliker wijs dat den goeden iob dede ende condi dan hier met verduldich sijn ende alle dese dinghen van tribulacien gherne ende willichlijc leet ontfaen van binnen met eenen blijden saechtmoedeghen gheeste vander hant gods soe hebdi dleven van verduldicheiden ende dits v een teeken dat ghi gode toe behoert ende ten eweghen leuenne alst v al achterwert gheet dat ghi verbeidt met verduldicheiden want verduldicheit suldi weten die duecht allene es een medicine die gansen ende saechten doet alle euel ende alle quetsuren nv hier na volghen ons die andere gheheelheit die metter ierster ghehelheit die ic te hans voerseide sal dobbel sijn dese gheheelheit hoert gheesteliken af ghesceedenen lieden toe die wandelen ende gode ghenoch willen doen na alheit haers selfs in inwendeghe leuenne hier met en versta wi anders niet dan om volcomelikere te houdene die ghebode gods op dat wi ouermids dese andere gheheelheit in bringhen moghen te leuenne na den rade gods ende om yet te wetenne wat ons daer toe let ende wat ons daer toe helpen mach dits den sin hier op willen wi voert redenne ende ondersceet gheuene tusschen den raet gods ende die ghebode gods wat die raet gods es ende wie eyghelijc die ghene sijn die ten rade gods van binnen ende van buten gheroepen ende vercoren sijn dit steet ons wel te wetene dat wi des kinnesse ende onderscheet hadden ouermids die hulpe gods van bouen want het hulpt luttel goets enich werc ocht enich ghedichte en si dat sake dat ons god van binnen verlichte ende oec en moghen wi anders niet ghewarichlijc hoerende worden noch veruolghen den raet gods en si dat sake dat ons inwendeghe oghen op ghedaen werden ende verclaert sonder middel van gode want dat inwendeghe berue ren der gracien gods ende dies gheheellijc waer nemenne dat doet den mensche innich ende gheestelijc werden ende oec doet hem gheuoelsam sijn den rade gods te leuenne van buten ende van binnen want alselc inghekeert mensche en mochte hem anders niet gheuoelen waer dat sak dat die binnenste redelike crachte onser zielen gheheellijc gode nauolghende waren met al dat wi verstaen ende verleisten mochten soe moesten emmer van noede die butenste sinlike crachte met bedwanghe na volghen haren innersten crachten onser op gherechter gheheelheit te gode want selen wi ten rade gods behoren na dat ons paulus leert soe en moghen wi niegherincs weert ghedeilt sijn noch van buten noch van binnen na vremder wijs tot enegher ave treckender creatuerliker liefden wert hoe bitter dat ware op dat hem die mensche willichlijc keerde tot enegher creatueren weert ouermids vleesschelike liefde ende heimelike verborghenne na wandelinghe het bename hem inwendeghe vriheit tusschen gode ende onsen binnenste gheheelheit ende al soe worde ons binnenste gheheelheit ghelet ende ghedistrueert ouermids vremden inual van menichfuldeghen beelden ende des soude een gheestelijc inghekeert mensche die ten rade gods gheeyscht ende gheroepen ware te hans van binnen ghewaer werden ende dan en soude hem die mensche voertmeer om steruen noch om leuen in gheenre vremder liefden voert ane moeghen noch willen onderwinden egheen sins tenegher creatueren wert want alle futsellagie ende vremde wtsieneghe ongheordende liefde die moet dan te male wtgheworpen ende verdreven werden op dat ons binnenste gheheelheit niet ghescoert noch ghedestrueert en werde tusschen gode ende ons verlichte redenne souden wi altoes ons binnenste gheheelheit behouden ende nauwe wachten ons soe wi naest mochten na onuerbeelder wijs ouermids vrien inkeer te gode want alsoe vele als wi des meer ende meer gheuoelen ouermids nauwe waernemelike bibliuentheit alsoe vele si wi meer ende meer heilich als hem hier een mensche hebbelikere ende oeffenachteghere toe hout dan een ander maer hier in seldi weten besluten wi alle gheheelheit willen wi ten rade gods behoeren soe moeten wi gode van buten ende van binnen gheheel ende al in al sijn onghesceeden ende onghedeylt hem gheheele antwerde te gheuene met onser binnenster ieghenwoerdicheit dats tusschen minnen ende werden ghemint daer es die bant der ghebrukeliker enicheit daer stille minne beghint ende yndt die nyemant scoeren noch dystrueren en mach tusschen gode ende ons want alsoe dicwile als wi ons daer henenbouen redenne ende bouen alle wise van oeffeninghen keeren soe dat die weselike minne gods daer ons werkelike minne beuaen ende behelsen mach bouen ons selfsheit daer si wi alsoe vri ouermids bloeten verhauenen inganc na gheest wise als god selue es vri sonder hinder ende alle letsamheit moeghen wi dan vrilijc varen ende keeren metten gheeste al hemelrike ende eertike dore sonder alle vreese waer dat wi sijn willen daer ons die vrie eenuoldeghe verhauenne wille henen draecht bouen alle onse werkelike crachte voert one bloete minne ouer bouen alle nauolghende doechden ende aldus sal ons minne gheheellijc ouersetten doer dinneghe werkende leuen in een bloet verheuen afgrondich godscouwende leuen es dat sake dat wi gheheellijc nauolghen ende ghenoch doen ouermids gracie in inwendeghen leuenne gods ende oec yeghewlc hem seluen ende na dat ghi wet onsen euenkersten want met desen drien dinghen wert ons binnenste gheheelheit volmaect ende ghesiert van bouen tot beneden met alle wisen van doechden van buten ende van binnen eest dat wi ons aldus van binnen te gode gheuoelen nv merct hier die vergaderinghe van allen ghewareghen doechden dits al gheheghen ende verbonden in drien principalen wisen van oeffeninghen daer alle heileghen met op ende neder ende in ende wt gaen ende oec alle goede menschen die in eertrike sijn moetens emmer yet hebben ochte in hem gheuoelen deen min dander meer want hetser al in besloeten ende bevaen als ghi horen selt dat men in redennen leuen ende begripen mach mids ons verstandicheit maer nv willic ons dese drie principale inwendeghe wisen in corten woerden properliker bedietschen dan ic noyt gedede want ghebenedijt si god ende sijn ontfermherticheit ic hebbere dlicht ende verclaernisse nv toe in welkerwijs elke wise sal staen met haren viertuyt dats metter starcheit harer oeffeninghen in ons ouermids die cracht ende die stercheit der gracien gods ghewortelt in hem van drie principalen wisen van oeffeninghen daer alle ghewarighe doechden in ghelegen sijn dat xviste capittele nu metter eenre wisen selen wi op gaen vrilijc ende metter andere nedergaen emmer alse vrilijc ende oec die derde wise in ons sal haer houden in die middelt tusschen gode ende ons verlichte redenne ende met deser middelster wisen selen wi ons vrilijc wtbreiden ouermids volheit der gracien gods soe selen wi ons hoeghen ende nederen ende alle doechden werken met onderscheede beide in hemel ende in eerde ende in desen drien wisen daer si vergaderen in onser gheheelheit voer die eenuoldeghe ieghenwoerdicheit gods ouermids een welijc licht schinende in ons selen wi bekinnen alle waerheit sonder middel na eenuoldegher wijs ende daer toe bouen dese drie wisen selen wi scouwen ende sien die glorie gods gode sittende in sinen gloriosen throne daer hi regneert noch voert bouen alle ghescapen gheeste ende oec bouen al dat verstaen ende dat begripe sijnre heileghen sal god allene meer dinghen bekinnen met onderscheede dat hi hem seluen allene onthoudende es in onkinnesse alre creatueren danse alle te samen emmermeer bekinnen selen daer bouen in deweghe leuen want emmer behout god hem seluen yet heimelijc verborghen dies alle heileghe noch gheen heileghe nemmermeer te gronde weten en mach noch en sal noch cristus selue na creatuerliker wijs mer in dien dat hi god ende mensche es sijn ziele verenicht metten eweghen woerde soe es cristus een ander persoen inder godheit ende alsoe bekint hi alle dinc ghelijc den vader mer die onindelijcheit gods en mach gheen andere creatuere weten dan cristus allene ocht god selue ende dit eest dat die prophete meint oft sprac dat god regneert ewelijc ende voert daer bouen sal hi emmermeer yet voert weten bouen al onse eweghe weten nv willic ons voert dese wisen met ondersceede bescreuen haer hoechde ende haer diepte ende haer lingde ende haer breidde willen wi na volghen der hoecheit gods soe moeten wi ghenoch doen der driheit gods ende willen wi ons seluen ghenoch doen inder diepheit soe moeten wi nedersincken in den gront onser oetmoedicheit ende selen wi oec ghenoch doen onsen euenkersten ende elken mensche ende alle menschen soe moeten wi ons gheheellijc wt breiden ouermids caritate ende willen wi ghenoch doen inder linden oft inder lanheit soe moeten wi ons gheheellijc wt breiden ouermits caritate ende willen wi ghenoch doen inder lingen oft inder lancheit soe moeten wi cristus na volghen metten ouersten dele ons gheests daer hi ons gheboren ende herboren sal werden in enicheit ouermids die eweghe grondelose oppenbaringhe der voercomender driheit gods ende hier wt ontsprinct eft oersprinct ons die derde gheheelheit ouermids welke gheheelheit ons oeffeninghe sal sijn gheestelijc ende godlijc ende hier af comt een vri bloet eenuoldeghe oft eenuoldich aencleuen van minnen aen minne dats te verstane gheeste met gheeste aen gode want weselijke minne daer die mensche met wt gode gheboren wert ende es die minne verheft den mensche bouen ende buten hem seluen ende oec voerse den mensche bouen alle menichfuldeghe oeffeninghe ia van buten ende van binnen ende set den mensche ouer in deweghe leuen bouen alle menichfuldeghe na volghinghe onser werke ende hier af comt oec ghestedeghe ende ghestilde minne daer die mensche in gode met raste die alle salicheit gheeft in haer seluen ende oec niet en suect buten haer seluen noch in haer seluen want wat die weselike salicheit es datse selue want na hare eenuoldegher simpelheit en sietse gheen anderheit ane daer wat die weselike salicheit gods in haer weselijc beuaen ende behelst heeft dats al salich ende heilich ende gheheilich dat haer ghenaken mach want si werden gheuest ende ghestedicht in alre volcomender heilicheit der heilicheit ende dit moet van node sijn dat wi in gode raste hebben ende vinden soe moeten wi ons seluen ende alle dinc cleerlijc ouerliden ende dits tslot ende dnaghel van alre ghewaregher heilicheit als ghi voert horen selt ouermids dat seuende principale poent dat onse here te sinen apostelen sprac opten berch hier beghint dat seuende principael poent salich sijn die vredsame xviiste capittele salich sijn die vreedsame want die allene selen gods kindere gheheeten sijn want ghi selt weten na dat scrijft sprect wat mensche die niet vrede ende raste en can hebben met allen goeden dinghen die ghewarich sijn ter eeren gods die mensche en mach nemmermeer ghewarighe vrede noch inwendeghen raste hebben in ghenen dinghen daer hi met omme gheet want die heileghe scrijft sprect doch ende men versteeter met volcomenne menschen lc hebbe in allen dinghen raste ghesocht ende in dat erue gods willic wonende bliuen ochte rasten gheliker wijs dat oec inden souter steet ghescreuen dat in iacob was gods wandelinghe mer in israel was hi gheerft die mensche heeft ende vint ende suect in allen dinghen raste nv merct die in allen dinghen can sueken wat hi aen gheet deere ende den lof gods van binnen ende van buten in allen sinen werken hebbe gode voer oghen ende hier met selen wi draghen een ghemeyne wtuloyende godlike minne van gode weder tot gode ende tallen creatueren ende aldus vint die mensche in allen dinghen wat hi doet ende laet eenderhande raste ende inwendeghen vrede van herten want wie dat deere gods gheheellijc suect ende meint eest in doene eest in latene met onghedeilder herten die mensche heuet seker allen tijt gods vrede in hem dies niemant anders ghesmaken noch ghewarichlijc in hem gheuoelen en mach noch en can dan allene dontweeuoldeghe godmeinende mensche mer ghi selt weten dat wi op gheen dinc noch op al dat wi emmermeer doen moghen noch oec in ons seluen en selen wi niet rastende noch gheduerende bliuen want alle ghescapene dinghen die in hemelrike ende oec in eertrike sijn dits alder minnender zielen tinghe ende te cleyne wat si begripen ende vaten mach sonder god allene dies en mach eenre godminnender zielen een eynde niet volnueghen wats allene creatuere ende natuere ghescapen es want dits der weseliker minnender zielen al alse een nauolghende toeual daerse haer eenuoldeghe bloete ghesichte bouen redenne ende sonder waer omme in gode ghestedicht ende enichlijc gheuest heeft want daer rast die ziele indelijc in woenachtegher wijs van allen nauolghenden werken daerse dat in weselijc wesen gods weselijc ontfeet ende versteet wt godliker eenuoldegher aert gods daer ons gheest ontfeet dat gloriose inspreken oft dat ouernatuerlijke ingheesten gods daer besitten wi den eenueldeghen scat der salicheit ende oec dat eweghe erue der glorien gods dat god selue es dat besitten wi daer van gracien alse mede willeghe wtuercorne erfghenoete gods rechs als vriwilleghe instrumente gods volghen wi daer na metten gheeste der ouerster claerheit ende der eenuoldegher inmaninghen der heilegher oppenbaringhen der driheit gods ia sonder enich ontbliuen si wi daer gode in allen sinnen ghenoch ende enich ende al ende oec heeft daer die mensche na alheit sijns selfs altoes sonder onderlaet eenperlinghe vrede in bloetheit sijnre ghedachten die nemmermeer mensche stoeren en mach noch ontsaten noch in gheenre voeghen ontureden noch oec destrueren en mach want daer es eenperlinghe vrede ende ghebrukelijke inwoenende raste bouen ale beweechlijcheit onser werke siet aldus en es ons leuen anders niet dan een vechten oft een striden oft een menichfuldich werken oft een eenuoldich ouerliden dat gheeft ons raste ende vrede in allen tiden mer dit blijft allen creatueren verborghen ende verholen dien god sijn herte niet en heeft ontsloten van vii dinghen die enen godliken vreedamen mensche eyghelijc toe behoeren xviiiste capittele nu selen wi merken vii dinghen die eenre ontstolender herten oft eenen godteliken vreedsamen mensche eyghelijc toe behoeren dits wel wonderlijc boven wonder te merkenne mach god den mensche sijn herte stolen ende ontroeuen trauwen ia hi god doet meneghe verborghene gheestelike heimelike inwendeghe diefte van roeue mer god seldi weten en doet eyghelijc ghenen roef noch diefte dan op sijn alre liefste wtuercorenne die ihesus cristus willen na volghen ende na ghevolcht sijn in enicheit die en moghen enen hellinc propers noch eyghens met eyghenheiden niet hebben noch besitten want die der ouerster enicheit gods na volghen wilt metten gheeste in enicheit die en mach emmer niets niet eyghens behouden want god ontsaket hen al dat hi heuet van buten ende van binnen ouermids sijn grondelose minne soe dat die mensche anders niet en acht noch en can gheachten dan puerlijc als gods eyghen hem seluen ende alle dinc weder draghende in een tot voer die eenuoldeghe voercomende seghenwoerdicheit gods sijnre heilegher oppenbaringhen daer selen wi sijn na gheest wise ende oec na alheit ons selfs een eweghe voergaende offerrande gods ende daer sal god die eneghe opgaende cracht ons gheests ouermids sijn minne weselijc beuaen ende behelsen tusschen die godlike omscaduwinghe sijn persone ende oec sal ons god daer hem seluen een voer al gheuen ende dan selen wi teren ende woekeren metten gheeste op gode ende god weder op ons ende daer hi ons te male verslint ende verteert boven ons selfsheit daer werdt therte ghe heellijc na volghende ende die redelijcheit ghestolen ende oec duderste deel in salicheit beroeft ocht bewonden metter glorien gods hier omme sprekic es god wel die groetste ouernemelijcste persemier gheestelijc te verstane die in hemelrike oft oec in eertrike es daer hi teert op sijn wtuercerenne gheminde nv selen wi voert merken die vii teekenne der woekeringhen met ondersceede in wat manieren dat god op ons woekeert vanden minsten tot den meesten ende wi op hem want soe god meer op ons wokeert ende wint soe wi rikere werden na wise der zielen dats goede woekeringhe daer machmen gherne ende blidelijc te perseme legghen daermen altoes wint ende niet en verliest want god gheeft altoes seuen vout dobbe tgansen ey om thoenderen ey want als mere als om niet rechs te vergheefs gheeft ons god sijn gracie willen wise ontfaen wi en moghenre van ons seluen niet verdienen noch vercrighen god en gheefse oec ghenen mensche en si dat hiere hem willichlijc toe keere hier beghinnen die vii teekenne der woekeringhen dat xixste capittele nu dan dierste teeken der woekeringhen ende der heimeliker dieften die god op ons doet overmids sijn gracie dats dat hi dwesen onser zielen na hem saect ende besidt ghebrukeliker wijs dat es dierste werc dat god sonder middel in eenen corten oeghenblick aen die ziele werct dander es dat hi ons alle sonden laten doet te sinen loue ende oec alle doechden doet werken te sijnre eeren terden es dat hi ons alle eertsche verganckelike dinghen cleyn ende groet doet versmaden in eenre onachsamheit alre sorghen tuierde es dat god ons eyghenne herte om sijn gracie te hem wert trect ende verheffet tot hem seluen van alre vremder menichfuldicheit van buten ende van binnen tuijfste es dat god al ons crachte van buten ende van binnen gheheelijc te hem weert beruert ende beweecht ende doet ons vrilijc op staen ghericht met alle den hemelschen vernufteghen gheesten hem te louen seghenwoerdichlijc nv ende ewelijc daer sonder al hinder ende eneghe letsamheit wt onuerbeelder herten ende ten sesten male verheeft daer god ons alre verborghenste weselijke innerste cracht ons gheests bouen alle na volghende beweghinghe die licht oft ondersceet oft oec redenne in eneghen sinne van gode toeghen mach want dat bouen redenne ende bouen alre menscheliker verstaen gheet dat en machmen met redenen niet begripen want hets daer al afgrondich dat men daer scout ende siet daer men der bloeter minnen pliet maer tsevenste teeken dat es ons soe overweselijc dat en mach noch god noch creatuere verreiken god en moeter selve sinen persoen voer laten maer dat men hier af veel sprake comt ons luttel vrome oft luttel baten want het hebben hen enegherande lieden tonrecht daer aen ghestoten ende oec al noch doen daer omme moeten dicwile swighen vanden besten hoe daer alle creatueren oft alle ouercomende gheeste sijn een enich een ende een gheeste oft een wesen god met gode want al datmen siet met gode dat heeft ghelijcheit ende ordinancie ende graet en anderheit ende onderscheet in min ende in meer na groetheit des loens mer dat weselijke ouerweselike eneghe een es des ende dies ende alles ledich ende quite want god en es daer hem seluen niet ghelijc om dat die persone gods hem seluen daer ontdiepen ende wielen ende verwielen ouermids den bloeten inslach harer drier enicheit siet daer wert die hoechste perseme der gheesteliker heilichster woekeringhen volbracht daer god hem seluen besidt in enicheit sijnre natueren ende daer hi rast van alle werken want alsoe woekert god op hem seluen ouermids weder draghinghe sijnre drier enicheit ende wat menschen des verborghelijc gheuoelt ende ghesmaect ouermids eenuoldeghe ouerlidenghe sijns selfs dien mensche es seker sijn herte ontroeft ende ghestolen nv hebbe ic v ouer ghedeilt van grade te grade doer alle die heimelike weghe gods ende hebbe v gheoppenbaert dalre verborghenste dat ic weet ende bekinne inden vrien op ganghe hoe driheit besteet in enicheit ende enicheit in driheit want daer hem god overmids sijn persoenlike wederdraghinghe besidt daer es hi demsterheit ende daer hi werct daer es hi dlicht oft liecht ende claerheit met ondersceede bekint dats daer tusschen godlijc liecht ende demsterheit ende aldus hebdi ghehoert donderscheet tusschen dat vri vereneghen gods hoe god hen ledichlijc besidt in demsterheit daer hi rast van allen werken ende hoe hi ten anderen male altoes sonder onderlaet werct ende weselijc wt ende oueruloyt al hemelrike ende eertrike dore met hem seluen ende met alle sinen gauen soe verwolt god al dat sijns wilt ende begheert want god en laet gheen ydel eest natuerlijc soe ouernatuerlijc het wert al verwolt quaet ende goet emmer in eneghen sinne ende oec hebdi ten derden male ghehoert die eenpaerlinghe wederdraghinghe der godliker inmaninghen der persone gods hoe dat god daer alle minnende gheeste behelst heeft ende voerse alle vren ouer in enicheit ende hierbi persemt ende woekert god altoes op sijn wtuercorenne gheminde ende aldus ebdt god ende hi vloyt ende steet stille ghelijc der wilder zee sijn dese drie dinghen eyghen ende proper in gode maer des en mach niemant dorgronden hoet es in gode want alle creatueren ende oec die heileghen gods die daer bouen sijn die moetens gheswigen ende wiken dat es dalre naeste kinnesse dat wi van gode hebben ende vercrighen moeghen beide hier ende inder ewicheit dat wi gods al swighende wiken daer wi sijn weselic in werken ontfaen sijnre godlikere seghenwoerdicheit daer af comt een versincken inder zielen van minnen ende dan en mach noch en can hem die nensche die dies gheuoelt in gheenre voeghen gode niets niet onthouden mer het doet ons onseluen te male ontulieten in ewegher salicheit ende alsoe comt ons god selue ende alle verborghelijke smakelik wijsheit van bouen nederwert die heilich ende ewich blijft inden huse gods daer bouen inden lande gods der glorien want al dat wi doen ende werken ende ouermids redeliken inual allene verstaen ende begripen moghen allene in beelden ende in wisen dat mach al puer natuere sijn sonder ouernatuerlike gracie es dat sake dat wi gode ende den kerstenen gheloeue niet en wiken dit mach al te nieute liden metter tijt ende vergaen ia alle const ocht alle behendeghe subtijlheit die men ouermids ymaginacie wt allen den boeken rapen mach oft trecken ende leeren mach die in eertrike sijn dit en spijst noch en voedt ons holle wert dinwesen onser sielen niet want alle menichfuldeghen inual van beelden ocht van ymaginacien dit en verreict altemale cleine noch groet dwesen der zielen niet anders dan god allene hi maecht eyghelijc ende yndelijc te hem wert saken ende besitten want dat creatueren es ocht ghescapen dat en mach dinwesen der zielen ghelijc anders dan god allene want hi es mijns wesens wesen alse dicwile alsic dit bouen beelden ende bouen redene na eenuoldegher wijs sempelment al bloet aensie dan bekinnic altoes een in drien elken persoen met ondersceede god ende here ende elken sunderlinghe nochtan antweert daer god allen sinen gheminden voer die heileghe onscaduwinghe der stat der ghenadicheit gods daer god in rast wonende ende bliuende in ons voer dat sanctum sanctorum dats in die heileghe stat daer men alle waerheit ende al ondersceet sonder middel van gode leert want daer wert een eyghewelc mensche die daer gheraken can in douerste sijns gheests een volcomen meester van theologien ghemaect ende gherechtelijc van wetteghen aerde gheproeft voer dat bloete eenwoldeghe aensichte gods daer men alle dinc scout ende siet inden bloeten eenwoldege spieghel der godheit wat menschen die daer gheleert wert inden gheeste ghewarichlijc die en behoeft gheenre scriftueren want nemmermeer en mach hi dolen noch gheene twiuelnisse hebben van dolinghen die hem scaden oft letten mach mer altoes meet ons leuen concorderen ende ouer een draghen van buten ende van binnen soe dat si der heilegher screftueren in alle manieren na wise der heilegher kerken dat leert ende raedt ons seker die heileghe gheest ya wat ons ghescien ende ghevallen mach laet ons emmer stede vast totter doot toe bi der heilegher kerken bliuen ende verblijdt v sunderlinghe in dat werde minlijke doeghen ons heren ihesu cristi want in hem ende ouermids hem wert alle heilich leuen vercreghen ende ghegeuen met alle den loene onser alre verdienten dies es cristus allene sake ende oersake vanden beghinne totten inde der werelt want sonder hem ende sijn verdiente en wert gheen heilicheit noch doecht vercreghen hier omme oeffent v dach ende nacht met groeten herteliken ongheduereghen neerste als oft ghi v herte scoren sout in dat heileghe doeghen ihesus cristus dat nemt altoes voer oeghen als ghi den hemelschen vader ende oec alse ghelijc den sone ende den heileghen gheest aenbeden wilt soe seldi seker heilich sijn ende werden ende oec wat ghi dan bidt oft vrijlijc eyscht den hemelschen vader in cristus name dat sal v te hans inden gheeste ghescien alle des v noet ende profitelijc es aen ziele ende aen lijf es dat sake dat ghi altoes bidt ende eyscht den hemelschen vader ane in cristus name soe seldi altoes ghehoert werden voer dat aensichte des vaders ouermids den sone ende oec des heilichs gheests onbegripelijke goedertierenheit die nyemene niets niet ontsegghen en mach noch en can want hi es grondeloes milde wtuloeyende altoes met nuwer ghenaden want waer die heileghe gheest comt daer es god met alle sinen gaven daer keert u sonder waer omme aen soe blijfdi ende sijt een salich man amen 