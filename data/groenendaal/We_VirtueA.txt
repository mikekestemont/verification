dat boec vanden twaelf dogheden hier beghint dat boec vanden twaelf dogheden prologhe want wi van doechden scriven willen soe ist wel recht dat wi an die duecht beghinnen dair christus onse heere ende onse ghetrouwe vrient ierst aen began ende legghense tote enen fondamente ende al hadde christus alle doechde volmaecteliker danse enighe creatuer emmermeer hebben mach nochtan specialijc hadde hi vercosen oetmoedicheit waer bi dat si gheheeten is die doghet christi als sinte pauwels seit gherne wil ic my verbliden in mijnre crancheit opdat die doghet christi in my blive met welker doget dat men verstaet oetmoedicheit ende als ons christus selve leert ende sprect leert aen my dat ic bin saechte ende oetmoedich van herten ende alsoe als hem een waerlic mensche soude verbliden mocht hi dat doen daer hi den keyser mede behaghede ende alder ghelijest mede werden mochte alsoe souden wi ons verbliden als wi christum die es een coninc der coninghen ende een heer der heren mochten behaghen ende gheliken ende alsoe engheen waerlijc mensche hem en soude scamen dat te doen daer hi den keyser mede ghelijc werden mochte veel min souden wions scamen te doen daer wi christum alre ghelijcste mede werden mochten ende want christus oetmoedicheit specialijc vercoren heeft om haer edelheit ende vruchtbaerheit soe ist wel recht dat wise verkiesen om sijnre ewigher eren wille ende want oetmoedicheit is een fondament der doechden sonder welke doecht gheen doecht en is want als sinte gregorius seit dat alle goet vervaert ende verdorft het en si dat in oetmoedicheiden nerstelike behoet worde ende als een ander heylighe seit dat beter is die doghet niet ghedaen dan vander doghet te verhoverdighen ende want alle scrifture der doechden is meer een val dan doghede sonder oetmoedicheit soe is ons noot dat wi oetmoedicheit legghen tot eenen fondamente op dat wi een ghewarich leven der doechden daer op stichten moghen ende want wi op oetmoedicheiden beginnen willen soe is ons noot dat wi weten wat oetmoedicheit is dan oetmoedicheit c i oetmoedicheit is een nedermoedicheit oft diepmoedicheit dat is een inwendich neder neyghen of neder bughen des herten ende des ghemoedes voir die moeghenteit ende voir die hoghe weerdicheit gods dit heet ende ghebiet gherechticheit ende overmits caritate en cans dat minnende herte niet ghelaten nu suldi weten dat sinte bernaert scrijft van tweehande oetmoedicheiden die ene is claer ende niet heet die ander is claer ende heet die oetmoedicheit die claer is ende niet heet die wert meer gheoefent uut redenen dan uut minnen als die mensche dan aensien wil die groetheit gods ende die cleinheit sijns selfs ende dat hem god soe ghetrouwe gheweest heeft ende hi hem weder soe onghetrouwe ende dat hi dan aensien wil met redenen wat god is ende wat hi hem gedaen heeft soe vint hi soe menighe scone redene wil hijt nauwe merken die hem tonen dat hi hem billiken vernederen ende veroetmoedighen soude ende want hi meer oefent redene dan minne daeromme is dese oetmoedicheit meer claer dan heet ende overmits menighe scone redene die hi bevint daer hi hem te gode keert in aensien wat hi doer hem ghedaen heeft ende wie hi is ende wat hi weder misdaen heeft ende wie hi selve is soe vernedert hi hem endeversmaet hem selven wel mer hi en can niet wel ghedoghen dat hem een ander versmaet want als men hem versmaet soe wert hi ghestoert ende gherenen ende dan wert die redene verdonkert die hem tonen soude dat hi hem selven versmaden soude ende vergheet alle des dat hem redene ghetoent hadde want oetmoedicheit ende alle doechde sijn een were des willen ende alsoe wi die doechden bekennen overmits verstandenisse alsoe smaken wise overmits minne want sonder minne en smaect gheen doechde over natuerlic die ander oetmoedicheit die heet is ende claer die wert meer gheoefent uut minne dan uut redene nochtan niet sonder reden als dan die oetmoedighe minnende mensche alle sine cracht vergadert heeft overmits minne ende hem gheheelic te gode keert ende dan van gode wert gherenen aen te sien wat god is ende hi dan aensiet dat hi soe groet is ende soe wonderlike dat alle verstandelike creaturen daer in faelgeren ende dat hi allene is soe hoghe ende soe machtich dat hi alle creaturen van niet ghescapen heeft ende dat hi vermach al dat hi wille ende dat hi ons tot alsoe groter edelheit vercoren heeft dat ic niet en can verstaen hoe hi ons meer edelheyt soude hebben moghen gheven want god en vermocht dat niet dat wi god van naturen sijn souden want dat hoort hem allene toe mer hi heeft ons daer toe ghescapen dat wi god souden sijn van gracien ende een salicheit ende een vroude ende een rijc met hem te besitten ewelike in minnen ende niet van naturen ende heeft ons ghescapen tot sinen beelde ende te sine ghelike te sinen beelde op dat wi hebbelie souden sijn hem te ontfaen ende een met hem te sijn in minnen te sine gelike sine gracie tonfane op dat wy hem gelijc moghen sijn in gracin ende in doechden ende heeft hemel ende erde ende al dat daer binnen is gescepen om ons te dienen op dat wi hem alleene dienen ende sine gheboden houden souden ende ewelic met hem salich sijn souden ende wi hem dan niet ghehoirsam en waren als wi sijn souden mer willens ende wetens ende van eyghenre quaetheit contrarie gheweest hebben ende sijn ghebode ghebroken overmits welke onghehoirsamheit dat wi verboert hadden die ewighe salicheit ende verdient te sijn inden brant der ewigher hellen ewelic met rechte ende dan die grote heer aensach dat wi ewelic verloren souden bliven ende te rechte ende dat ons gheen pure creature verlossen en mochte ende ontfermde hem dat wi eweliken verloren souden bliven ende heeft ons alsoe ghemint dat hi sijn enich soen die die ombegripelike claerheit is daer god die vader hem selven ende alle dinc in bekent die een is met hem naden wesene ende nader nature ende overmits welker claerheit dat alle dinc ghescapen sijn ende die is een exemplaer alre creaturen ende een spieghel sonder vlecke der moghentheit gods voir ons niet en heeft ghespaert mer heeften ghelevert toter doot op dat hi ons bringhen mochte toter ewigher salicheit daer hi ons toe ghescapen hadde als dan die oetmoedighe minnende mensche met minnende ogen aensiet die groetheit ons heren ende sine trouwe ende wie hi is ende wat hi hem ghedaen hevet ende waer omme ende dat hijt dan van pure minnen ghedaen heeft ende dat hijs niet te meerre en is en dan aensiet wat hi selve is ende wat hi misdaen heeft teghens den groten here soe keert hi op hem selven met soe groter onwaerdicheit dat hi niet en weet wat hi peinsen mach want hi en weet gheen stat noch onwaerdicheit die hi ghedenken of bevinden ean hem en dunct dat hi vele meer nederheden ende onweerdicheden weerdich is ende hem verwondert dat hi hem niet in meer onwaerdicheden en heeft ende wat hi daer toe doen mochte dat hi hem in meere onwaerdicheden hebben mochte des en weet hi niet ende dan en weet hi niet wat hi peinsen mach dan dat hijt sinen ghetrouwen vrient tone ende gheve hem over ghelijc in sinen handen ende verthye sijns selfs te gronde ende late hem doen wat hi wille het si met hem selven of met sinen creaturen ende daer in ghevoelt hi vrede ende dien vrede en mach nieman storen want hi soe neder ghedaelt is datten enghene creature vinden en can ende al waer dat sake datten enighe creature al daer vinden mochte ende dat si hem bedructe ende versmade ende hi des gherenen worde want luttel menschen vint men die men niet bedrucken en mach dat en soude hi niet nemen vander hant des menschen noch daer omme den mensche hebben in onwaerdigheiden mer hi sout nemen van der hant gods al voir sijn beste ende dat god metten mensce op hem wrochte als met sinen instrumente ende gode daer af loven met eenre oetmoedigher herten ende verbliden hem des dat god hem niet vergheten en hadde want veel zekere ist te hebben tribulaeie op ertrike dan sonder tribulacie te sijn want god is metten genen die in tribulacie sijn ende die tribulacie toent ons wat wi sijn dat ons orberliker is dan dat wi den loep des hemels kenden ende al datter onder is ende als dan dese oetmoedighe minnende mensche wert weder gherenen van gode hem te loven ende te danken endehi des waernemt ende met al dat hi verleysten mach gods roeren ghenoech wil sijn ende dan onsteken wert van minnen om gode ghenoech te sijn ende dan hem ghetoent wert wat sijn here sijn god in menscheliker naturen ghewrocht heeft hoe hi die armste ende die nederste ende die versmaetste die ye op ertrike quam gheweest heeft om sinen wille ende voirt aensiet sijn minlie goedertieren oetmoedich leven dat al vol ghewaricheden ende vol miltheden ende vol doechsamheden was ende die nye yemant en ghebrac noch ghebreken en mochte die sijns behoevede in welken hi veel wonders vinden mach meer dan ic hem of yemen ghesegghen can wil hijt met minnenden oghen aensien ende des wel waer nemen ende hi dan voirt aensiet dat sijn here sijn god heeft gheleden die scandelicste ende die bitterste ende versmaedste doot die ye mensche leet dat hi cume een dropel bloets in sinen preciosen lichaem en behielt ende dat sijn heylighe preciose scone lieflike lichaem alsoe doergaet ende ghescoert was dat men cume een punt van eenre naelde mochte vinden daer aen gheheels endesi hem die doot aendeden die hi van niet gescapen hadde tot alsoe groter eren als ene salicheit mit hem te besitten ende hi die bittere doot leet van minnen om die misdaet die si hem misdaen hadden die si hem aendeden ende hi vol trouwen was ghekeret tot hem die hem die doot andeden daer hi hinc aenden cruce in soe groter bitterliker scanden sine arme ontploken hem te ontfane sijn hooft neyghede hem te cussene sijn herte oploec hem daer in te wonen sijn bloet gestort hem daer in te wasschen ende dat al cleine is dat ic scriven mach jegen dat ghi in u selven bevinden selt wil dijs eenpaerliken waernemen ende mit minnenden oghen aensien ende dat wy niet allene hem des niet gedanct en hebben dat onse here onse god al dit wonder met menscheliker naturen ghewrocht hevet mer diewijl ondancbaer endeoec verweten hebben niet eens mer menich werven endedat hi ons gespaert heeft in onsen sonden ende behoet ende oec menighe bode tot ons gheseint heeft die wi alle ghedoot hebben ende versmaet dan hebben wi die bode gods ghedoot ende versmadet als wi goede vermaninghe in goeden exempelen van heylighen goeden luden in ons ghedoot hebben om onse ongheoirdende gheneychtheit ghenoech te sijn als dan die oetmoedighe minnende mensche al dit wonder aensiet ende veel meer dan ie gheseggen mach soe sal hi ondervinden in hem selven wil hijt naerstelic waernemen sonderlinghe te aensien wie hi is diet ghedaen heeft als hier voir gheseit is ende waerom ende wie wi sijn ende wat wi weder misdaen hebben ende setten onse cleinheit voir sine groetheit ende sine trouwe jeghen onse ontrouwe ende alle die trouwe die wi van hem verstaen connen dat si alse niet en is jeghen dat si in haer selven is want si en is niet minre dan hi selve is ende hi is god ende al dat wi verstaen moghen hoe grote dattet si dat is creature ende alsoe hoech als god is boven creature alsoe hoghe is die trouwe die god is boven dat wi verstaen moghen van sijnre trouwen ende al sijn sijn werke groet die hi gewrocht heeft in menscheliker naturen si sijn nochtan clein jeghen die grondeloese trouwe ende minne dien daer toe dwanc ende als wi dan aensien onse cleinheit ende onse menichfoudighe misdaden ende dat al cleine is dat wi verstaen mogen van onser onweerdicheit jeghen dat inder waerheit is soe staet in ons op alsoe grote onwaerdicheit tot ons selven dat wi en weten wat wi peinsen moghen ende ons verwondert dan dat wi gode niet en hebben in meerre weerdicheden ende ons selven in meerre onweerdicheden ende wat wi daer toe doen mochten dat wi gode hadden in meerre weerdicheden ende ons selven in meerre onweerdicheden des en weten wi niet want al mochten wi gode alsoe grote weerdicheit gheven als alle creaturen ye ghededen of doen mochten ja in elken oghenblic het soude ons al niet dunken ende al mochten wi ons selven in alsoe groter onweerdicheden hebben als alle creaturen ye hadden ons soude dunken dattet alte cleyne ware jeghen dat wi verdient hebben dat wi alsoe groten here also veel misdaen hebben ende wi soe cleine sijn ende soe onweerdich die ons soe puerlijc ghemint heeft die soe wonderlike groot is als wi dit alle aensien willen so sal in ons op staen alsoe grote weerdicheit tot hem ende onweerdicheit tot ons selven dat wi anders niet en sullen connen ghepeinsen dan dat wi ons gheheeliken laten ende te gronde ons selfs vertien ende sterven in gode ende daer sellen wi vinden een salich leven endesmaken dat nye yeman en smaecte die sijns selfs te gronde nie en vertiede na wise der ondoecht noch en sterf in gode overmits onthoghen ende gebreken in minnen niet dat wi emmermeer moghen onse ghescapenheit verliesen wi en moeten creaturen bliven want sinte jan seit salich sijn si die in gode sterven dat is inder minnen ende inder waerheit waut si sullen voirt an rusten van haren arbeide ende haer werken sullen hem na volghen want in elken toekeer dat si hem tot gode keeren met minnen soe onthoghen si hem selven in gode overmits minne ende werden minre ende dan volghen hem haer werken na want daer si een met gode in minnen sijn dat is boven alle were der erachten ende alsoe si hem onthoghen in gode overmits minne ende werden een minne met gode alsoe ontsinken si hem selven in gode overmits oetmoedicheit daer si haers selfs te gronde sterven in gode ende werden een leven met gode ende daer heeft hi hem onthoget overmits minnen in gode ende te gronde ghestorven overmits oetmoedicheit in ene hoghede ende dat is god want alsoe hoghe is god onder ons als hi is boven ons al is dat sake dat die weghe ende die oefeninghe die daer toe leyden niet ghelijc en sijn ende al waer dat sake dat wi overmits die gracie gods ende onse oefeninghe ende sonderlinghe te aensien die groetheit gods ende sine trouwe ende onse cleinheit ende onse ontrouwe als ic dicke gheseit hebbe want het is soe minlic ende soe ghenoechlic te aensien en soe smakelic dat my verwondert dat wijs enighen tijt moghen vergheten te oefenen dat wi nye daer toe en quamen dat wi ons selfs te gronde consten ghesterven niet naden wesen mer nader ondoghet ende ons selven te versmaden dat nochtan te verwonderen is daer om en sullen wi niet aflaten dat eenpaerliken te oefenen want het is die vruchtbaerste oefeninghe die ic nu weet te comen haestelic te ghewarigher oetmoedicheit ende al en mochten wi ons ten iersten niet versmaden te gronde wi souden doch ene hebbelicheit in ons maken overmits die gratie gods ende onse eenpaerlike oefeninghen bet ende haesteliker ons selfs te laten ende wi en souden alsoe zwaerlic niet ghestoert worden noch met also groter onweerden vallen op die ghene die ons drucken als oft wijs niet en oefenden want als wi ghewaer worden dat wi ghestoert waren soe souden wi onse ghemoede tot gode keeren ende souden aensien wat onse ghetrouwe vrient gedaen heeft ende wie hi is ende dat hi alsoe oetmoedich ende alsoe neder ende alsoe ongheacht was dat hi was als een steenkijn daermen op treet ende niet ghewaer en wort als hi oec sprect doer den propheets mont ic bin een worm ende niet een mensche ende ene verworpenheit des volcs als dan die minnende mensche dat aensiet soe wert hi met groter onweerden op hem selven siende dat hi om sinen wille niet liden en mach ende hi soe vele om sinen wille gheleden heeft ja ende om die misdaet die wi verdient hadden jeghen hem die onse here ende onse god is ende die ons tot alsoe groter eeren ghescapen hadde ende ons soe puerlic ghemint heeft dat hi hem selven cume geliden can ende die onwerdicheit die hi dan op hem selven heeft die saechtet sere dat hi dien ghenen die hem dat liden aendoet in alsoe groter onweerden niet en heeft als hi soude en keerde hi hem niet met alsoe groter onweerden op hem selven mer wil hi dat hier voren ghetoent is eenpaerlic oefenen ende met minnenden oghen aensien ende des wel waer nemen ende dat te sijnre pure eeren want edelre ist puerlic die ere gods vore te hebben ende daer om doen ende laten dan om vruchte der doecht want minne oefenen te gode waert is edelre dan doecht te oefenen om gode want minne is die cortste wech die te gode waert leit ende daer om werden dat al meeste ghevoelike menschen die meer oefenen minne dan doechde oft wercke der doechde want geen doecht en smaect overnatuerlic sonder minne want minne is een vorme der doecht ende dan soe seldi overmits oefeninghe van minnen u selven in alsoe groter onweerdicheit hebben dat ghi niet alleene u selven versmaden en selt mer ghi selt oec wel ghedoghen moghen dat u ander menschen versmaden ende niet alleen dat van den menschen versmaden mer ghi sult u oec verbliden dat ghi moecht versmaet sijn alsoe verre als ghi des niet en sijt een sake ende niet alleen verbliden in dien dat men u versmaet mer al dat liden datmen u aendoen mach dat sal u clein dunken om sijnre ewigher eren wille ende inden meesten liden seldi den meesten smaec vinden want daer mede selt ghi hem alre ghelijeste werden ende alre best behaghen want gheen dine op eertrike en is beter dan doghen ende liden van minnen om gods willen want hadde enich dine edelre gheweest god die vader had sinen lieven soen ghegeven laet ons dan gherne liden op dat wi onsen ghetrouwen vrient gheliken ende behaghen moghen ende laet ons niet groot weghen dat wi genedert werden mer laet ons groot weghen dat god gheweerdicht dat wi te sijnre eren yet liden souden want overmits liden soe comen wi tot ghewarigher kennissen ons selfs ende in die ghewarigher kennissen ons selfs soe vinden wy ghewarighe oetmoedicheit want sinte bernaert seit dat oetmoedicheit is een doecht overmits welker dat wi uut eenre ghewarigher kennissen ons selfs ons veronweerdighen want nemmermeer en doelt hi die een ghewarich navolgher is der waerheit want die waerheit en mach niemant bedrieghen ist dan dat ghi u selven inden spieghel der waerheit wilt nauwe merken ghi en selt u selven nemmermeer bedrieghen noch bedroghen worden want als die kennisse der waerheit in ons op gaet soe onderzoectse den nacht der onwetenheit si doet wech die ghevenstheit si ondect valscheit ende ydelheit en si brenct een hulpe der oetmoedicheit want als die waerheit den mensche toent wat hi is ende wat hi misdaen heeft ende dat al cleyne is dat hi verstaet jeghen dat hi misdaen heeft endedaghelijcs misdoet want als david seit wie mochte al sine gebreke bekennen soe nedert hi hem ende overmits oetmoedicheit veronweert hi hem selven want oetmoedicheit is een minne te nederheiden ende te verworpenheiden ende als dan die mensche overmits kennisse sijns selfs hem selven veronweert ghewaerlike soe wil hi oec sonder twifel datten ander menschen hebben in versmaetheden ende in onweerde want anders en versmade hi hem inder waerheit niet noch en waer gene ghewarich oetmoedich mensche want hi noch niet en mint nederheit noch begheert versmaet te sijn ende also die hoverdighe mensche hem selven boven alle ander menschen mint niet als hi is mer alsoe hi waent dat hi is ende in sijns selfs oghe hem precioes heeft ende groet dunct ende begeert datten ander menschen voir groet ende precioes achten alsoe begheert die warighe oetmoedighe mensche die hem selven in onweerden ende in versmaetheden heeft datten ander menschen oec in versmaetheden ende in onweerden hebben want dat dinc dat ic niet lief noch weert noch precioes en hebbe dat en versmade ic niet alleene noch en verworpe mer mi dunct dat oec alle ander menschen versmaden souden ende verworpen alsoe doet die ghewarighe oetmoedich mensce die overmits kennisse sijns selfs hem heeft in onweerdicheden hi en versmaet hem selven niet alleen mer hem dunct dat hi weerdich is ende verdient heeft datten alle ander menschen in onweerdicheden ende in versmaetheden hebben souden endedat selt ghi weten verbliden wi ons als men ons eert endebedroeven wi ons als men ons in versmaetheden heeft dat wi minnen gheert te sijn want wi verbliden ons alsmen ons eert ende alsmen ons versmaet soe en connen wijs niet ghelijc ghedraghen want wi ons bedroeven nu mocht yeman segghen dat vele menschen sijn die hem verbliden als men hem ere doet ende bedroeven hem als mense versmaet die hem selven dunct dat si hem in onweerdicheden hebben ende in mishaghen ende die en hebben dese doecht der oetmoedicheit niet soe wie dat niet ghelijc en nemt die hem bedroeft dat men hem versmaet ende verblijt dat men hem ere doet hi sal weten dat hi inder waerheit hem selven noch niet en mishaghet ende en sal niet wanen dat hi ghewarich oetmoedich is ende daer om die hem aldus noch ghevoelt ende daer die wortel der hoverdicheit in groyt ende dominert hi sal weten dat hi noch niet oetmoedich en is mer sonder twivel hoverdich want alsoe langhe als wi niet blidelic ende gherne nemen versmaetheit ende om god niet en minnen verworpenheit alsoe langhe soe selen wi weten dat wi noch niet ghewarich oetmoedich en sijn noch ons inder waerheit niet en versmaden al mocht ons duncken dat wi ons versmaden ende dat toent ons wel sinte gregorius daer hi seit hoedanich dat die mensche is verborghen dat toent versmaetheit ende alsoe hem die hoverdighe verblijt van eeren alsoe verblijt hem die oetmoedighe van versmaetheden ende als si gewaer werden datse ander menschen versmaden ende in onweerden hebben soe verbliden si hem ende verstaen dat haer ordel wert gheconfirmeert want ander menschen ghevoelen dat si van hem selven ghevoelen ghelike of een enen redeliken sin met meditacie subtylic bevonde hem soude verbliden als hi bevoelde dat die ander mensche dat approbeerde ende daer om die eenvoldighe mensce en nedert hem niet gheveinsdelic noch niet allene metter tonghen mer metten werken ende inder waerheit endeverblijt hem als hi vernemet dat ander menschen van hem ghevoelen nederheit ende versmaetheit als hi selve van hem ghevoelt inder waerheit want een ghewarich oetmoedich mensche wil sijn gheacht onweerdich ende niet oetmoedich ende verblijt hem in versmaetheiden ende oftmen hem niet met smekenden woerden en mach bedrieghen ende verblijt hem dat men hem gheen valscen lof en gheeft noch eere en biedet dien mocht bedriegen hi verblijt hem oec dat hi overmits versmactheit wert ghedreven te bekennen sijn onweerdicheit ende hi verblijt hem der gerechticheit gods die gedoget dat hi bedruct endeversmaet wert van sinen evenkersten op dat hi hem niet ydelic en verwane hi verblijt hem oec van der goetheit gods die hem ontrect hoescheit ende smekende woerde der menschen op dat hi allene in hem volmaectelic delecteren ende rusten mach gliewaerlic verblijt hi hem die oetmoedich mensche in versmaetheden o ende hoe salige verwandelinghe der hant des overstens dat die gene die waende dat hi yet groets gheweest hadde dat hem nu dunct als oft hi niewers toe en dochte ende claghet seer dat hi so onbekent geweest heeft hem selven te bekennen ende dat hi sijn onsalicheit alsoe clein weghet ende soe seer ghemint hevet eygen broescheit der hoecheit mer want hi overmits der waerheit gheleert is te bekennen sijn eyghen crancheit ende sijn onsalicheit soe dunct hem dat hem toehoirt datmen in onweerdicheden hebben soude ende dat hi van hem selven onrecht ordel ghegeven heeft endebedrogen was dat hi yet waende sijn want sinte augustijn seit dat die mensche niet van hem selven heeft dan sonde ende hoe groet dattet sceene sonder gode en waert niet goet ende daer om wanneer dat wi yet wanen te sijn ende begheren dat wi gheacht werden soe sijn wi bedroghen ende nemt hier af een exempel ic sette aldus het sijn twee menschen die een hebbe den anderen in grooter onweerden ende in versmaetheden dat hi des anders wille sinen woerden ende sinen rade contrarie is ende wederseit ende alsoe hi hem in onweerden endein hate heeft alsoe dunct hem datten alle ander menschen hebben souden ende also hi hem in onweerden is alsoe wil hi datten alle ander menschen hebben ende heeft hi enich natuerlic gave of enich gracie diemen tonen mach die begeert hi dat verborghen blive op dat hi te min gherekent mach worden ende ist datmen hem eert of prijst soe vertoornt hi hem mer versmaet men hem soe verblijt hi hem wilt ghi dan oetmoedich werden soe doet u selven alsoe dat een mensche sinen viant qualic ende scalkelic doet jeghen gode dat doet hi oec jeghen hem selven loflijc ende loenlic want ghi gheen viant hebben en mocht die u scadeliker is dan ghi u selven gheweest hebt want const ghi u selven inder waerheit verwinnen ghy en mocht gheen viant hebben die u letten mocht want die werelt endedie viant vander hellen en striden op u niet dan met u selven ende nieman en wert meer ghequest dan van hem selven wilt ghi dan alle uwe vianden verwinnen so verwint ierst u selven en ist sake dat ghi die doecht der oetmoedicheden volmaecteliker besitten wilt soe leert volmaectelic minnen want minne is een moeder der oetmoedicheit endealsoe vele als minne te gode weert in u meert alsoe veel meert onweerdicheit tot u selven ende overmits minne te gode waert leert ghi kennen dat ghi u selven tonrecht ghemint hebt ende die minne te gode sal u leren hoe ghi u selven te recht minnen selt want alsoe verre mindi u te rechte als ghi u voir die hoecheit gods vernedert ende versmaet ende alsoe veel als ghi u ghenederen cont om gods willen alsoe vele hoecht god in u ende aldus is hoghen nederen ende nederen hoghen want daer wi hogen overmits hoverdicheit ende eygen minne daer nedert god in ons en daer wi ons nederen overmits oetmoedicheit ende vertyen eyghenre minnen daer hoecht god in ons want alsoe vele als wi ons selven minnen ongheoerdentlic alsoe vele minret god in ons na wise der gracien ende der doecht ende alsoe veel als wi ons selven nederen ende versmaden om gods willen alsoe veel meeret god in ons met gracien ende met doechden ende alsoe veel als gracie ende doechde edelre sijn dan quaetheit ende ondoecht alsoe veel is edelre dat wi ons selven haten om gods willen na wise der doecht dan ons selven te minnen na wise der ondoecht dan een ander detmoedicheit c ii noch is een oetmoedicheit die noch dieper is ende noch edelre is als dan die siele overmits minne ende langhe oefeninghe ende menichfoudich verwinnen ende sterven haers selfs ghestorven is niet naden wesen mer nader ondoecht dat si in haer ghevoelt een gheneychtheit tot nederheden ende die gheneychtheit tot nederheden is rechte als ofse gewesent ware in hare dat si haer gheen cracht en dervet doen ghelijc dat een hoverdich mensche weder of hijt weet of niet en weet gheneycht is datmen hem ere dade of voirt trocke alsoe is die gronde oetmoedich mensche gheneycht tot nederheden ende ongheacht te sijn ende alsoe die hoverdighe mensche hem meer verblijt daermen hem die meeste ere doet alsoe verblijt hem die gront oetmoedich mensche daermen hem meest nedert ende versmaet want daer is alre meest gheestelike smaecs ende bliscaps in want dat een mensce mocht hebben alle den smaec ende bliscap die alle hoverdighe menschen ye ghehadden soe waer die smaec al cleyne jeghen dien smaec die een ghewarich oetmoedich mensche ghevoelt daer hi sijns selfs vertijt voor die hoghe waerheit gods ende dat puerlic om sine ewighe ere want een ghewarighe oetmoedighe gront dat hi hem nedert dat en is hem gheen pine mer grote vroechde mer datmen hem grote ere doet dat soude hem pine sijn want hem dunet dat hire onweerdich es ende sijn gront is gheneycht tot nederheden als ghijsbertus seit dat die oetmoedighe niet en is content voir dat hi die nederste stat vonden heeft ende als hi die hevet dan is hi content die nederste stat dat is niet eyghens te behouden na wise der ondoecht ende want wi altoes af te legghen hebben alsoe langhe als wi sterfelie sijn soe sijn wi altoes staende na die nederste stat want ontwerden dat is werden niet na wisen des sins mer na wise der onghelijcheit ende waer dat sake dat yeman segghen woude dat ontsincken in oetmoedicheden waer die nederstat ie en woude niet daer omme striden mer my dunct dat ontsincken in oetmoedicheden dat is ontsinken in gode want god is die gront der oetmoedicheit ende god is boven alle stat ende onder alle stat alleens hoghe ende tusschen die nederste stat ende nederheit is ondersceit na minen duncken want die nederste stat is niet eyghens te behouden na wise der ondoecht ende nederheit bevinden dat is ontsincken in oetmoedicheden ende dat is een vernieten in gode ende een sterven in gode ende want wi altoes af te legghen hebben alsoe langhe als wi leven ende niet hebben af te legghen is die nederste stat daerom en connen wi die nederste stat niet gheerighen want wie was ye soe oetmoedich hi en hadde oetmoedigher moghen sijn of wie minne ye soe seere hi en hadde meer mogen minnen uutgenomen christus voir waer nieman ende daerom en moghen wi die nederste stat niet hebben in oetmoedicheiden ende daerom en laten wi ons niet ghenoeghen alsoe lange als wi sterfelijc sijn want wi altoes moghen oetmoedigher werden dan wi sijn ende dat is herde lustelic dat onse here ende onse god soe groot is dat wi hem nemmermeer ghenoech reverencien endeweerdicheden en sellen moghen doen ja al mocht ele mensche alsoe veel als alle menschen ende enghelen vermoghen in elken oghenblic mer daer wi ons onsincken in oetmoedicheden daer ghenoeghet ons ende daer doen wi hem ghenoech mit hem selven want wi daer een leven met hem sijn niet van naturen mer na wise der ontsonckenheit daer wi overmits oetmoedicheit onser ghescapenheit ontsoncken ende ontvloten sijn in gode die een gront is der oetmoedicheit ende daer in en ghebrect ons niet want wi sijn ons selven ontsonken in gode ende daer en is noch gheven noch nemen op datmen segghen mach daer want ten is noch hier noch daer het is en weet waer ende want een oetmoedich gront is dat hebbelijcste vat ende dat puerste ende dat vaste die gracie gods in te onfane ende te behoudene ende daer god alder liefste sijn gracie in stort laet ons dan oetmoedich sijn want oetmoedicheit is alsoe groet ende alsoe edel dat si verdient datmen met letteren niet leeren en mach ende si ontfaet van gode dat si met gheen woerden ghetoonen en can ende si is een vermakere der ghequetster caritaten want als wi ghedaen hebben dat gode mishaecht als wi diewile doen endemeer dan wi gheweten connen dan is alleen oetmoedicheit hebbelic den pays weder te makene want een oetmoedich belin onser misdaet behaghet gode ende vergevet dat misdaen was die oetmoedighe mensche en can hem niet verwanen noch mistroesten noch striden noch glorieren noch hi en can niet striden om tsine recht te makene noch sine gherechticheit te breydene mer te verberghen hi en werter toe ghedreven van gode of om grote orbaer der menschen als sinte pauwels dede ende dat doet hy met groter bedructheit ende met pinen want hi is meer gheneycht verborghen te sijn oetmoedicheit is behoederster der gracien ende si can die goedertierenheit gods alsoe ordinieren soe si meer toenemt soe haer dunct dat si min toeneemt want al is dat sake dat si comt toten hoechsten grade der gheesteliker oefeninghe hem wert yet onvolmaectheden gelaten van den iersten grade op dat hem duncken mach dat hi cume si ghecomen toten iersten grade die dan voirt wille gaen ende hogher werden hem is noot dat hi dan van hem selven oetmoedelic ghevoele want hi es sot die in enigher verdiente of in heylicheden oft in wijsheden hem betrouwet dan allene in oetmoedicheden want allc weerdicheit ende edelheit is onweerdich ende onedel het en si dat se oetmoedicheit edel ende weerdich maect die oetmoedicheit is alleen hebbelic alle die stricke der viande te scoren want si is alleen die sine bate can doen in allen dingen is hi siec hi danct gode ende neemtet van der hant gods is hi ghesont hy danct god ende is hi te nernstigher in den dienste gods versmaetmen hem hi danct gode daer af ende peinst dat god op hem ghestaedt om dat hi hem niet verwanen en soude en hem dunct dat hijs veel meer weerdich is dan mens hem aendoen mach doetmen hem ere hem dunct dat hijs qualije weert is ende versmaet hem te meer want sinte gregorius seit die den goeden mensche eert hi bijnt hem en pijnten of hem dunct dat god op hem gestaet om sine crancheit op dat hi hem niet te sere mistroesten en soude cortelike gheseit een scalke oghe heeft hy op hem selven als dat goet dat in hem is te vernyetene ende te verberghene ende een clein ghebrec groet te wegen ende dat te tonen alsoe verre alst in hem is ende hi heeft een goedertieren oghe op sinen evenkersten als clene doecht groet te weghen ende een groet ghebree clein te weghen ofte die crancheit ofte die meninghe te ontsculdighen ofte dat god op hem ghestaet heeft om sijn beste ende dat hem namaels ene grote hulpe sal wesen hem selven meer te nederen ende te nernsteliker sal sijn in den dienste gods ofte hem dunet dat hi vele zwaerliker soude hebben ghevallen hadde hi soe seere becoert gheweest endedanct gode dat hi niet op hem en ghestade alsoe grote beeoringhe ende die desen gront der oetmoedicheit aldus beseten heeft hi en heeft gheen noot datmen hem vele segghen sal want hi ontfaet veel meer van gode dan men hem seggen mach ende dan hi oec selve soude mogen seggen want si sijn alleen die leringhe gods mer dat hier ghesereven is dat is om inden wech te comen der ghewarigher oetmoedicheit op dat die ghene die begherte hebben tot oetmoedicheden dat si te bat inden weghe sullen gheraken ende te meer begheren ghewarighe oetmoedicheit ende te bet bekennen moghen wat oetmoedicheit is ende wat hem ghebrect ter oetmoedicheit want een stadighe hete begherte is een grote hulpe te comen toter ghewarigher oetmoedigheyt ende want een oetmoedich gemoede is dat hebbelieste vat die gracie gods in te ontfane soe dunct my dat een oetmoedich ghemoede datter gracien gods ghenoech wil sijn ende waer nemen eenpaerliken dat die gracie gods in hem sal vermoghen dat die hoverdicheit vermach inden hoverdighen mensche dat is alsoe hem die hoverdighe verblijt in hoecheden ende in eren alsoe ende veel bet ende ghewaerliker soe sal hem die oetmoedighe mensche verbliden in nederheden ende in versmaetheden want eenpaerlike oefeninghe des oetmoedighen overmits die gracie gods is machtigher dan die ongheordinierde nature ende vermach overmits oefeninghe die hoverdighe gheneychtheit verwandelen in oetmoedigher gheneychtheyt want sinte ambrosius seit dat eenpaerlike oefeninghe maket als een ander nature dat is si doet verwandelen die gheneychtheit der naturen vermach dat eenpaerlike oefeninghe wel veel bet vermach die gracie gods inden oetmoedighen mensche verwandelen overmits eenpaerlike oefeninghe die ongheordynerde gheneychtheit der naturen ende daer om wert ons gracie ghegheven op dat si een ghelijc gods in ons maken soude ende afleggen soude dat ongheordent ware op dat god gheen onhebbelicheit in ons en vonde ende onhinderlike in ons werken mochte sinen liefsten wille want also vele als wi af nemen na wise der ondoecht alsoe veel nemt god in ons toe ende werden hem ghelijc ende als wi meer af te legghen en hebben dat hier niet sijn en mach want alsoe langhe als wi sterfelie sijn soe hebben wi ghenoech af te legghen en die meest hier af leggen can die is die heylichste ende daer mach god alder volcomelieste sinen liefsten wille mede doen ende al waert dat wi ten iersten daer niet toe en consten gecomen dat wi mochten leren versmaet te sijn sonder bedructheit des herten daer om en sullen wi niet aflaten te staen na volmaecte oetmoedicheit want een oetmoedich mensche overmits die gracie gods vermach vele ende oec is die een mensche hebbeliker van naturen dan die ander ende wert min geroert van versmaetheden dan die ander die onhebbeliker is ende daerom en is hi niet heyligher mer die is heiliger die witteliker strijt overmits die gracie gods ende die meest waer neemt den bewegher gods ende op dat ghi tot deser oetmoedicheit te bet moghet comen soe sal ic u die substancie van dat hier voir ghescreven is met corten woerden segghen die tot deser oetmoedicheit comen wil hi moet bekennen dat hi van hem selven niet en vermach sonder die gracie gods ende moet aensien die groetheit gods ende sine trouwe tot ons en sijns selves cleinheit ende sijn ontrouwe ende moet hem te gronde versmaden leren ende hem dunke datmen nemmermeer ghenoech versmaden en mach ja al mocht hi liden dat alle creaturen ye leden ende hier uut sal in hem springen een vriheit te gode waert ende een coenheit want soe oetmoedigher soe vrier ende coenre want die oetmoedichste is die is die vryste ende die coenste ende hi sal sijn ghemoede ende alle sijn cracht op rechten gode te loven ende te danken en al mochte hi gode alsoe sere loven ende danken als alle creaturen ye ghededen in elken ogenblie hem soude dunken dattet al te cleyne waer ende alsoe en sal hi hem selven niet ghenoech connen versmaden noch gode ghenoech eren ende loven ende in allen desen onbreken dat sal hem best smaken ende hi en sal gheen smaec soeken in gheenre oefeninghe mer puerlic al dat hi doet dat sal hi puerlike doen ter eren gods ende waer dat sake dat hi zwaerheit ghevoelde in den dienste gods dat sal hi nemen van der hant gods ende dat god op hem ghestaet om sijn beste ende hem sal dunken overmits oetmoedicheden dat hem gheestelike smaec niet toe en behoirt ende sal sijns selfs te gronde vertyen ende gode mit hem laten doen wat hi wille in tijt ende in ewicheit ende dat sal hem bet smaken dan dat hi wenschen hadde inder ewicheit ende al ist lustelic gode te loven boven allen were veel lustelicker ist gods te sijn want het leyt dieper in gode ende is meer een ghedoghen dan een werken dat wi al dus die doecht der oetmoedicheit gheerighen moghen des helpe ons die gront der oetmoedicheit dat god self is dander ghehoirsamheit c iii want ghehoirsamheit is die ierste dochter der oetmoedicheit soe ist goet dat wi op dat fondament der oetmoedicheit stichten ghehoirsamheit wat is ghehoirsamheit ghehoirsamheit is een doghet overmits welke dat die mensche sinen eyghen wille vertyet ende uutgaet ende verkiese te doen datmen hem heet in goeder wijs ghehoirsamheit es een neder onderdanich ghebroechsam gemoede ende een ghereet willicheit tot allen goeden dinghen ghchoirsamheit maect den mensche onderdanich den ghcbode ende verbode ende den wille gods ende si maee die sinne ende die velelike of die sinlike crafte onderdanich der overster redene alsoe dat die mensche tamelike ende redelike levet ende si maeet den mensce onderdanich ende ghehoirsam der beyligher kerken ende den sacramenten ende den prelaten ende hare lere ende haren gheboden ende haren raden ende alle der goeder ghewoenten die men pleecht inder heyligher kerstenheit si maect den mensche oec ghereet ende broecsam onder allen menschen in rade in dade in dienste lijfleke ende gheestelike na dats een yeghelijc behoeft ende na besceydenheit ende si maect vrede in versameninghen want nieman en mach ghewaerlic vreedsam sijn dan die ghewarige ghehoirsamige mensche endeoec wert hi ghemint van allen den ghenen daer hi bi wandert want die ghewarige ghchoirsamighe mensche hi vertyet willen ende niet willen ende hi en verbeit niet noch hi en verlanghet niet mer alsoe saen alsmen hem ghebiet soe is hi bereet enen gheliken te doen dat men hem ghebiet o ende hoe luttel vint men diere die alsoe volmaectelike gehoirsam sijn ende alsoe horen eyghen wille verteghen hebben die niet en willen dat god daer na horen wil mer die altoes sijn bereet te doen dat god hoer here wille endesonder onderlaet spreken met sinte pauwels here wat wildi dat ic doe want ghehoirsaemheit is een doecht sonder welke geen were soe groet en is een vele cleinre were wattet sij en is veel beter ghedaen in ghewarighe ghehoirsamheden het si misse horen ja lesen oft beden of contempleren of wat ghi moghet dencken nemt hoe cleine were du wilste dat maket ghehoirsamheit edelre ende beter dan dat mere were dat uut eyghen wille comt ghehoirsamheit weret altoes dat alre beste in allen dinghen ende voir alle dingen ende oec en doelt gherechte ghehoirsamheit nemmermeer noch si en versumet niet soe wat yeman doet in enighen dinghen die gode ghehoirsamheit en derf nemmermeer verbeteren haer en ghebrect gheens goeds soe waer die mensche in ghehoirsamheden is ende sijns selfs niet en soect ende gaet sijns selves uut ende des sijns ghetroest hoe dat gaet in dien selven moet god in gaen weder van node dat is also verre als wi ons selven vertin ende sterven na wise der ondoecht alsoe veer wert god in ons gheboren na wise der doecht ende sijnre gracien ende soe wi ons selves meest ende meer vertin na wise der ondoecht soe wi ons selves bet ende bet ghewinnen of sijn na wise der doecht want wie is bet sijns selves dan die sijns selves gheweldich is ende die hem ghehelic keren mach daer hi wille die mach hem gheestelie keeren daer hi wil die sijns selfs verteghen heeft ende hem over ghegeven heeft inden liefsten wille gods ende is gods ende dat god onhinderliken mach werken in hem wat hi wil ende altoes waer nemende is wanneer dat god comen wille ende onbehanghen is van lieve of van lede die mach hem sonder onderlaet op richten gheheelic tot gode want hi is sijns selves vri overmits die gracie gods ende heeft sijn siele in sinen handen te gheven daer hi wil ende wanneer dat hi wille ende dat en mach nieman doen dan die sijns selves ghestorven is in gode na wise der ondoecht ende hi en mach niet vergaen want hi ghevriet is van gode overmits die gracie gods want die hem selven niet en wille die wil god ende in hem en sal niet ghevonden worden ic wil aldus ic wil alsoe of dit of dat mer hi sal puerlije uutgaen sijns selves want die sijns selfs te gronde uutgaen ean die heeft al dat hi begheert want gods wille mint hi boven al dat hem god geven mach ende daerom inden alre besten gebede datmen bidden mach dat is here gheft my dat ghi wilt ende doet here mit my dat ghi wilt in alre wijs dit ghebet gaet boven te bidden dit of dat ende is daer boven hogher dan hemel boven die erde is want al ist herde genoechelic te ghevoelen antwoerde van gode in onsen ghebede daer wi bidden om gracie ende om die hulpe gods veel genoechliker ist ten wille gods te staen ende sinen wille voir al ende na al ende in al te begeren want dat was dat hoechste ghebet dat christus onse ghetrouwe lieflike vrient ye ghedede als daer hi sprac naden lesten avont mael niet vader minen wille mer dinen wille ghescie dit was den vader een dat ghenoechelicste woert dat eerlieste ende minlieste woert ende ons dat orberlicste ende salichste ende den duvelen dat scandelicste ende verveerlieste dat christus ye ghesprae want in overgheven sijns willen nader menscheit soe sijn wi alle behouden of wi selven willen ende aldus wert dat willen gods den minnenden oetmoedighen mensche sine hoechste vroghede ende alre meeste ghelustheit na geesteliken bevoelen ende hier in is nature ghedruct ten nedersten ende god verheven ten hoechsten ende die mensce is ontfankelie alle der gaven godes want hi hevet sijns selfs verlochent ende sijns willen vergheten ende al om al ghegeven ende daer voer en eischt hi noch en wil niet dan dat god gheven wil want daer wi ons overgheven ten wille gods daer werden wi gedoept inden heylighen gheest ende daer gedoghen wi meer dan wi wercken ende sijn die kinderen gods ende roepen abt vader ende daer smaket men datmen niemant ghesegghen en ean want men smaect daer der minnen gods ende die smaec is alsoe groet dat die crachten niet ghevaten en connen want het is boven werc der crachten na wise des ondersceydens ende hebben wi daer enich were dat is een eenvoudich minlie neyghen des gheestes in minnen dat die heylighe gheest is ende daer vint die gheest een ewich leven in gode overmits minne ende wanneer datmen dit ghebet aldus verre bringhet soe heeftmen wel ghebeedt alsmen te male uutghegaen is in ghewarigher ghehoirsamheit want alsoe gheware ghehoirsamheit niet hebben en sal ic en wille alsoe en sal nemmermeer van haer gehoirt werden ic wille want wille ende niet en wil is een verghiffenisse der ghewarigher ghehoirsamheit want sinte augustijn seit die ghetrouwe dienre gods is die en lust niet datmen hem segghe ofte ghebiede dat hi gaerne hoirt mer hem lust te horen datmen hem gherne segghen of ghebieden wil ende want wi van ghehoirsamheden ghescreven hebben soe selt ghi weten dat tot ghewarigher ghehoirsamheit horen vele punten sal si volmaect wesen ten yersten soe behoirt haer dat gewarige ghehoirsamheit wijs si ende besceiden dat si weet datmen haer niet ghebieden en mach jeghen die ghebode gods noch verbieden want gheen ghehoirsamheit en mach sijn jeghen gode mer ghebiet men enich dine dat jeghen die ghebode niet en is als vasten waken beden ende menigher hande werken dat te langhe te segghen ware soe men daer eenvoudigher ghehoirsamigher in is soe die ghehoirsamheit vruchtbare ende edelre is ten anderen mael soe sal si sijn simpel dat is allene om die ere gods ende niet om sijn ghewin ende al is dat sake datmen ewich leven wel mach begheren om ghehoirsamheden wille in dien dat god die principael meninghe si nochtan soe puerliker ter eren gods soe beter ende smakeliker want puerliken ter eren gods ghehoirsam te sijn dat hoirt den sonen toe ende niet den huerlinghen noch den knechten want die ere haers vaders smaket hem bet ende hem te behaghen dan loen ende si nemen meer toe in enen werke dan die knechten souden doen in dusent jaren die gode om loen dienden ten derden mael sal oec blide sijn die ghehoirsamheit want den bliden ghever mint god ende den bedwonghen dienste en behaghet gode niet wilt ghi dan blidelic ghehoirsam sijn soe leert seer minnen want die minne maket alle dine licht het en was nie were soe zwaer die minne en verlichtetse ende ten dochte haer cleine sijn te offeren haren gheminden ghehoirsamheit is oec haestich want si en maket gheen merren alsoe saen als si hoirt tghebot soe is si bereit te doen want si bevoelt in haer een bereetscappe ende een gheneychlicheit liever te doen datmen haer heet dan dat si van hoer selven aenghenomen heeft want si ghevoelt dat haer lief dat bet behaghet dat sy doet in ghehoirsamheit hoe cleine dattet ware dan enich were dat veel groter ware uut eyghenheden want haer begeert is altoes daer op gheset haers selfs te vertin op dat si te male gods sijn mochte ten vijften mael soe is si oec manlike ende fier want datmen haer heet dat aengripet si met soe fieren ghemoede dat haer bi na gheen ghebot te zwaer sijn en mach ende al mocht si alleen dat doen al dat ye ghedaen was het soude haer alte clein dunken want si is soe fier ende ghant hem soe groter eren dat sy al vergheet dat si gedaen heeft oft doen mochte ende siet alleen an wat hem toe behoirt daer om dat sijt doet ende dan wert si confortiert ende begeert meer te doen ende is oec bereyder yet te doen dan die ghene is die haer yet heten mach ende al gave haer gode al dat hi verleisten mochte sonder hem selven het en ware haer niet ghenoech want die fiere gront en mach niet versaet werden dan met hem selven ten sesten mael soe is si oec devoet want watse doet dat doetse uut gherechter meninghen ende om die ere gods ende niet om den mensche te behaghen ende datmen haer heet dat nemetse vander hant gods ende al hadse enich were begrepen te doen dat is haer licht te laten alsmen haer enich dine ghebiet al waer dat were groter dat se begrepen hadde dan men haer gebode want haer smaec bet ghehoirsamheit in enen cleinen werke dan eygenheit in een meere werke ende die waent dat ghehoirsam te sijn zwaer is hi en smakede nye ghewarighe ghehoirsamheit want alsoe veel als godlike smaec edelre is dan natuerlike smaec alsoe veel smaect ghchoirsamheit bet dan eyghenheit ende een were dat uut ghewarigher ghehoirsamheit gedaen wert is beter dan uut eyghenheden want wat om gods willen wert ghedaen ende ghelaten dat moet god verantwoerden met hem sclven ende des vintmen een exempel het was op enen groten dach dat grawe nonnen souden gaen ten heylighen sacramente van eenre oerdenen ende een jonefrouwe was daer mede die ten heylighen sacramente gaen soude ende dat doe quam haer abdisse ende beval haer dat si gaen soude in die coken ende soude doen dat haer te doen ware die joncfrouwe ghine staphans daermen haer gheboet sonder murmuracie ende met groter devocien ende dede datmen haer hiet doen alle die ander joncfrouwen dat heylighe sacrament ontfaen hadden doen sprac daer een stemme ende seyde die joncfrouwe die in die coken ghine die heeft alre waerlicste die vrucht des heylighen sacraments ontfaen overmits hare ghehoirsamheit laet ons daer om gheen dine hoe groet dattet is met soe groter eygenheit besitten wi en moghen ons vrilic ende blidelic laten alsment ons verbiet niet alleen vanden ghenen die boven ons sijn mer vanden ghenen die ghelije ons sijn want met die goede meninghe die wi hebben inden groten werken selt goet sijn dat is dattet ter eren gods si ghedaen die behouden wi in dien dat wi ons laten onder enen anderen ende daertoe die doecht der ghehoirsamheit die gode vele bet smaect dan enich were dat wi werken mogen hoe groet dattet si uut eyghenheden die ghewarighe ghehoirsamheit is oec oetmoedich want si is een dochter der oetmoedicheit als dan die oetmoedighe ghehoirsamighe mensche aensiet dat ghehoirsam leven der heylighen die eenpaerliken daer na gestaen hebben ende met groter begherten hoe si ghehoirsam sijn mochten ende baer eyghen goetdunken verteghen hebben ende waer si haers selves soekelicheit ghewaer worden dat si hem haesteliken lieten ende specialiken die ghehoirsamheit sijns getrouwen vrients die een here is alre heren dat hi gelaten ende ghehoirsam gheweest heeft toter doot des cruces soe wert hi soe onsteken met begherten ghehoirsam te sine tot allen goeden werken niet alleen gode ende sinen prelaten mer allen menschen ende soe si nedere sijn soe hem bet smaect ende liever ghehoirsam is want het is meer stervens den nedersten ghehoirsam te sijn dan den oversten want soe wi ons selves meer ende meer uutgaen soe wi hem gheliker sijn ende bet behaghen die om onsen wille te gronde ghehoirsam heeft gheweest niet alleen sinen vader maer hi gaf hem over in die handen der sondaren met hem te doen watse wouden ende sonder cronen ende soe wi dat bet connen doen soe wi hem gheliker sijn ende bet behaghen al ist groet den oversten ghehoirsam te sijn om gods willen veel meer ist den gheliken ghehoirsam te sijn om gods willen mer alre meest ist den nedersten ghehoirsam te sijn want daer is meer stervens in niet datmen den nedersten soude ghehoirsam sijn voir den oversten want men mochte den nedersten niet ghehoirsam sijn als die overste verbode mer omdat die ghehoirsamheit oetmoedigher is onder den nedersten dan onder den oversten daerom is si edelre niet dat enen oetmoedigen ghehoirsamighen mensche na minen dunken mach dunken dat hi hem can ghenederen onder yemant die neder is dan hi selve na wise der onweerdicheit ende der versmaetheit mer hy mach hem nederen onder die ghene die nedere sijn na wise des staets want een priester is hogher in state dan een leec mensche of een prelaet dan een subject of een out dan een jone hoe mocht enen oetmoedighen mensche dunken dat yeman onweerdiger ende versmader ware dan hi des en weet ie niet en daer om en can ie niet ghepensen hoe hem enich mensche ghenederen mochte onder die nedere ware dan hi ten ware na state ende opdat ghi die vrucht der ghehoirsamheit te bet moecht bekennen soe sal ie u een exempel daer af te meer setten want exempele beroeren meer somwile dan leringhe men leest inder vader boeke dat een out vader hiet sinen jongher dat hi soude gaen ende vaen een lewinne ende bringhense tot hem die jongheline ghine haestelic daer hi die lewinne vant ende sprak haer toe ende seide blijft staende ende laet my u vaen ende binden want mijn vader heeftet my gheheten doen die lewinne dat hoerde doe bleef si stille staende ende liet haer binden ons tot enen exempel dat gheen mensce soe wreet en is wil hi hem laten overmits ghehoirsaemheit hi en sal tam ende saechte werden want alle wreetheit ende vreselicheit temmet ende saechtet ghehoirsamheit ende een ander out vader hiet sinen jongher dat hi enen droghen dorren stoc beghieten soude ende die jongher begoet den droghen stoe soe langhe dat hi groyede ende bloeyde ende vrucht brocht ons te leringhe dat nieman soe droghe en is vander gracien gods wil hi ghehoirsam sijn hi en sal groyen ende bloyen ende vrucht bringhen want oetmoedighe ghehoirsamheit is die hebbelicste stat die gracie gods in te ontfaen die dan nauwe wil merken dat hier bescreven is ende begheerten tot ghehoirsamheden hevet hi en sal niet van node ghehoirsam sijn mer blideliken ende willichliken ende met groter vrouden want inder meester ghehoirsamheit soe sal hi vinden den meesten smaec ende dat meeste loen ende sal hem bereyder voelen tot ghehoirsamheden ter eren gods dan yeman sal moghen sijn hem te ghebieden dan ghelatenheit c iv ghi sult weten dat uut gehoirsamheden comt vertin eyghens willen ende eyghens goetdunckens want nieman en mach sinen wille vertin in allen dinghen in eens anders willen dan die ghehoersamighe mensche al mach men die uutwendighe werke werken ende eygens willen bliven vertyen eyghens willen doet den mensce leven sonder verkiesen dit of dat in doen oft in laten ter ewigher eren gods naden wille sijnre prelaten ende na rade alre goeder menschen daer hi bi is na gherechter besceydenheit wat is een eyghen mensche dan die niet ghemeen en is met gode ende metten menschen mer dat hi begrijpt dat hout hi alsoe eyghentlije datten daer qualijk yeman af gebringen can want hi houtet soe vele van hem selven dat hi hem qualiken ghelaten can ende dat comet van hoverdicheden ende daer om en heeft hi nemmermeer vrede noch ten smaect hem wat hi doet want hi is onhebbelike der gracien gods ende hi hevet soe vele verkiesens nu dit nu dat soe soude hi gaerne groten smaec hebben ende wel met gode sijn dan soude hi gherne groten toekeer hebben te gode waert als ander lude nu soude hi gherne een arm mensche sijn dan soude hi gherne in een cluse sijn of in een cloester ende dan dunct hem dat hem recht ghesciede inder waerheit dat bistu al selve ende het is eyghen wille al en weetstuus niet noch al en dunket u niet nemmermeer en staet onweerde op inden mensche het en comt hem van eyghen wille men merke of men merkes niet want caritate die maect vrede in den mensche die recht contrarie is der eyghenheit ende wat haet god meer in den mensche dan eyghen wille want doet wech eyghen wille als sinte bernaert seit ende daer en is gheen helle want waer mocht dat helsche vier in bernen dan inden eyghen wille nu merket dat die mensche vele dinghen vlien en dese soeken die steden of die wise of die luden of die meninge of die werke dat en is niet dier scout dat u die wisen of die dinghen hinderen sonder twivel du sijs inden dinghen selve dat di hindert want du minste di selven onoerdelic daerin ende daer om beghint an di selven ten iersten ende late di selven inder waerheit du en verliest dijns selves en laetsti inden iersten dat is du en lates di selven onoerdelic te minnene ende eyghentlic te besittene inden dinghen waer du gaes ende vlies du vindes daer hindernes ende onvrede in het si waert sy ende hier om wie hem selven niet en laet noch en pijnt te laten hoe hi voerder gaet hoe hi min vint dat hi soect recht als een die sijns weghes is verdoelt hoe hi voerder gaet hoe hi meer verdoelt want soe hi meer verkiest dit of dat soe hi meer eyghens behout ende soe hi meer eyghens behout soe hi verder verdoelt wat sal men dan best doen hi late hem selven metten iersten soe heeft hi alle dinc ghelaten waer wi ons vinden dat wi ons selven daer laten selen dat is te verstane na wise der ondoecht ende der ongheordinierder minnen nu merket wat ongheordinierde minne tot ons selven is doetmen mi scande oft oneer oft nemtmen mijn goet of wat dat is ist dattet my te seer bedruct of verdriet dat is dat ic my selven te lief hebbe want ghesciedet enen anderen dien ic niet alsoe lief en hadde ten soude mi niet alsoe sere bedrucken of verdrieten nochtan dat die ander mensche beter ware dan ic bin ende dit mochti weten dattet ongheordinierde minne is want die beter is dan ghi dien soude ghy te rechte meer minnen want hem god meer mint ende alsoe sout ghi meer doghen met hem dan met u selven want wat god meest mint dat souden wi meest minnen ende in ons en souden wi anders niet minnen dan dat god minde ende dat god in ons haet dat souden wi mede haten waer dat sake dat wi ons niet onordelic en minden wi souden ons verbliden daermen ons bedructe ende persequeerde wantmen vervolcht ende bedructe dat wi te rechte haten souden en wie is die hem belgen soude datmen hem sinen viant hulpe persequeeren dan die sot ware alsoe sijn wy sot als wi ons bedroeven alsmen ons ontrect dat wi met eyghenheit besitten en wat is meer te haten dan eyghenheit die ons alsoe veel liefs ende leets ende verdriets doet dat wi onse herten ende onse ghemoede niet vrilijc ende gheheelic en connen te gode op gerechten als wi willen ende wat mint god in ons meest dan gheheelheit ons selfs ende dat hi sonder hindere in ons mocht werken sinen liefsten wille die dan minst eyghenheden heeft in hem selven dien hevet god alre liefste ende hi is hem alre ghelijeste ende oec alre heblieste den liefsten wille gods te volbringhene ende hi is oec alre vrijste ende sijns selfs alre gheweldichste ende gode alre eyghenste na wise der gheordender minnen want alsoe vele als wi gode minnen ende behaghen alsoc vele selen wi ons selven minnen in gheordenheit ende alsoe wi eyghentheit na wise der ongheordentheit selen vertin alsoe na wise der gheoerdentheit selen wi eyghentheit begheren ende behouden want wi moeten eygenlic begheren ende behouden gode te minnen ende te loven ende te dienen ewelijc ende ewelic willen wi doechsam sijn ende des en moghen wi niet vertien want het sal sijn onse ewighe leven want eweliken selen wi gode loven ende minnen ende selen voir gode staen op gerechter ende dit leven selen wi hebben in ons selven ende aldus sal god in ons regneren met sijnre glorien mer waer wi ghebreken overmits minne ende wi niet en weten hoe wi gode loven ende minnen connen ende onthogen ons selven daer ghedoghen wi meer dan wi werken daer werden wi een leven met gode boven ons selven ende sterven ons selfs in gode mer daer wi onthoecht ende ghestorven sijn in gode overmits minne daer sijn wi een leven ende een minne met gode en dese drie manieren van levene die selen wi ewelic ghevoelen ende hebben sonder onderlaet ende die ene manier en sal den anderen niet hinderen want daer wi gode loven ende minnen overmits gracie ende glorie daer selen wi altoes werkelic voir gode staen ende altoes hongherende ende ghelustende ewelike mer daer wi ons onthoghen overmits minne daer liden wi meer dan wi werken want dat werc dat wi daer werken dat is een eenvoudighe simpele minnende neyghen in die minne dat god is ende dat is boven werc ende begheren der minnender cracht mer daer wi onse gescapenheit onthoecht sijn overmits minne ende minne sijn daer sijn wi sat ende daer en ghebrect ons niet niet datmen seggen mach daer want het is in gode die en is nouwer ende also die eyghen mensche hem niet wel gelaten en can hi en hebbe liever datmen hem volghe dan hi yemant volghede want hi is hoverdich alsoe een mensche die vertyende is sijns eyghens willen heeft liever ende is meer gheneycht te volghen dan datmen liem volghede het si in doen of in laten of in liden ende daer wert hi hem ocsuyn ende materie der hoverdien altemale verdreven ende oetmoedicheit wert volmaect in dien hoechsten grade ende god wert den mensche gheweldich na allen sinen wille ende des menschen wille wert met gods wille soe vereent dat hi niet anders ghewillen en can noch begheren dese heeft uut ghedaen den ouden man ende aengedaen den niewen die vernuwet is naden liefsten wille gods ende ghemaket want liet een mensche een conincrike ende alle die werelt bi na ende hem selven behelde soe en hevet hi niet gelaten mer laet een mensche hem selven wat hi dan behout het si rijedom of ere of wat dattet is soe hevet hi alle dine ghelaten want hi can alle dine orbaren ter eren gods ende dispenseren als dien si gheleent sijn ende bevolen sijn als enen knecht gods ende niet te besitten met ongheordender liefden ende als hi siet dats een ander bet te doen heeft dan hi soe dunct hem dattet bet sine is dan sine mer van gronde is hi meer gheneyghet niet veel te onderwinden dan vele onleden te hebben ende is meer gheneyghet tot versmaetheden dan tot eren ende onder te sine dan boven te sine want die werelt is hem een cruce want dat die werelt mint ende soect des en lust hem niet ende dat hi mint des en lust die werelt niet mer als hem dunct dat hi in uutwendighen dinghen oft werken enigen orbaer doen mach het sy yemant te helpen te gode waert of die sieken te dienen of werken van caritaten te werken hoe grote gheneychtheit dat hi hevet te eenvoudicheden hi keert hem blideliken daer hy hoept enighe vrucht te doen want caritate en soect des haers niet want gheen leven en is edelre dan een gemein minlic leven noch oec lusteliker ende want hi gheneycht is inwert soe mach hi te sekerre hem keren uutwert ende met min hinders dan die ghene die meer is gheneycht uutwaert dan inwaert ende al keert hi hem uutwaert hi pijnt hem binnen te bliven ende eenpaerlic sijn oghen tot god te hebben ende wanneer hi ghevoelt dat hi elder ghekeert is ende des ghewaer wert soe keert hi hem haesteliken te gode waert met groter onwerdicheit op hem selven dat hi soe ongestadich is ende want hi gheen dinc met liefden en besit alsoe en derf hi hem selven gheen grote cracht doen of te keren want hi meer gheneycht is inwaert dan uutwaert daer om is hem sijn keren alsoe bereit inwaert als uutwaert het sprect een heylighe op dat woert dat sinte peter sprac heer wi hebben alle dinc achter ghelaten ende hi en hadde niet ghelaten dan een net ende een scip hier op seit sinte gregorius soe wie dat dat clein willichliken laet die en laet niet alleen dat mer hi laet al dat alle weerlike menschen moghen ghecrighen ja dat si moghen begheren want die sinen wille laet ende hem selven hi hevet alle dinc ghelaten alsoe waerlic als of si sijn vri eyghen waren ende hise beseten hadde in sijn gewout want wat ghi niet om god en wilt begheren dat hebdi al begheven ende doer gode ghelaten daer om sprac onse here salich sijn die arme van geeste dat is van wille des en sal nieman twivelen hadde enich beter wise gheweest onse here hadse bewijst alsoe hi oec sprac tot eenre ander stede soe wie my volghen wille die vertye sijns selfs ten iersten want daer leghet al an en daer omme nemet uwes selfs waer ende soe waer ghi u vint daer laet u haestelike want soe ghi u haesteliker laet soe ghi u lichteliker selt laten moghen ende soe ghi u dicker laet soe ghi hebbeliker selt sijn u te laten ende altoes meer ter eren gods puerliken dan om doecht ghi selt dat weten dat hem nye mensche soe vele en gheliet in desen leven hi en vant hem noch meer te latene dier lude sijn herde luttel die des te rechte waer nemen ende hier aen beghinnen het is een ghelijc weder ghelt ende een ghelike coep also vele als ghi uut gaet uwes selfs ende alre dinghen recht alsoe veel noch meer noch min soe gaet god in u met allen den sinen want alsoe vele als ghi uwes selfs sterft alsoe veel leeft god in u ende daer om laet u costen al dat ghi verleysten moecht soe vindi ghewarigen vrede ende nerghent anders ende dien vrede en sal nieman moghen storen want hi sal in gode ghevest sijn die lude en dorsten nemmermeer ghedencken wat si daden alsoe sere als si souden denken wat si waren want waren die menschen goet in haren wesen soe mochten hare werken sere lichten want waerdi recht in uwes selves gront soe waren alle dine werke recht nu setmen heilicheit op enen doen ende dat en is dat beste niet mer men soude heylicheit setten op enen sin want die werken en heylighen ons niet en sijn wi niet goet mer sijn wi heylich soe sijn onse werke heylich want hoe heylich dat onse werke scinen si en heylighen ons niet alsoe verre als si werke sijn mer alsoe verre als wi heylich sijn ende als wy enen heylighen gront hebben soe heylighen wi al onse werken het si eten of drinken of slapen of spreken of wat wi doen want alsoe verre sijn si goet als si uut groter minnen ghedaen werden ter ewigher eren gods want die meest mint die heeft meest groets gronts ende hier om souden wi alle onse ernst hier toe doen dat wi groots gronts ende goets grons waren niet alleen dat wi ghedoen mochten of wat die werken waren nu staet ons te merken wat dat wesen goet maect inden gront de gront daer in leghet des menschen wesen ende sine salicheit waer des menschen werken haer doechden an nemen dat is dat des menscen ghemoede groet ende seere verheven sy te gode met minnen daer op sette alle u studeren ende uwe ernst eenpaerlic dat u god groet werde ende daerom doet ende laet alle dat ghi doet ende laet inder waerheit hoe ghi des meer ende meer hebt soe alle uwe werke hoedanich dat si sijn meer goet ende godlike werden hanghet u god an soe hanget u alle goet an soecti alleen god soe vindi alle goet in gode want die niet en behout om gods willen hi besit alle dinc in gode alse sinte pauwels seit want du moghes in sulker meningen op een steen treden het ware meer een godlic werc dan dattu ten heilighen sacramente ghinghes of een souter lases ende du di selven daer in meer meynes dan die ere gods want gheen dine en is behageliker gode noch ons vruchtbaerre dan puerliken ter ewigher eren gods doen ende laten noch oec lusteliker ende dat nemmermeer sonder antwoerde en mach sijn ende oec en is gheen bereyder were ter volmaecter doecht te comen want wie an gode hanget met minnen ende met love god stortet alle goet in hem want hi is alre bereetste die gracie gods tontfane ende dat wi met groten arbeide ende pine sochten doe wi ons selven meinden dat wert ons nu ghegeven met groter bliscappen ende vrouden als wi ons selves vertyen ende gods waer nemen eenpaerlike ende aen hem cleven mit minnen ende in allen dinghen doen si haer beste want het comt hem al te punte laet ons dan blidelike onser eyghenheit vertyen want si is die quaetste beeste ende venyn die wesen sijn mach want alsoe verre alst in haer is soe soudse gode gherne roven sine macht ende sine wijsheyt ende sine gherechticheit want si soude gherne sien dat god niet en wrake of niet en soude weten of niet en conste ghewreken hare sonden want daer si woude dat god niet en conste ghewreken hare sonden daer woudse dat hy niet machtich en ware ende daer hise niet en soude weten daer woudse dat hy niet wijs en ware ende daer hise niet en wrake daer woudse dat hy niet gherechtich en ware ende alsoe die minnende ghelaten mensche liever hadde te bederven of pine der hellen ewelike te liden dan gode dat minste punt van sijnre ewigher eren gheminret soude werden alsoe soude die eyghen proper gront willen roven gode sijnre edelheit op dat hi sijnre eyghenheit behouden mocht van welke eyghenheit dat ons moet behoeden die sijns selfs verteech toter doot des crucen amen