vanden gheesteliken tabernakel loept alsoe dat ghi begripen moegt dit sijn sint pauwels woerde tote dien lieden van corintien ende oec tote ons allen in desen worden mogen wi merken iij dinghe in den iersten worde daer hi sprect loept ghebiet hi onsallen geestelike te lopene dat es met minnen in den anderen worde daer hi sprect alsoe hetet hi ons merken de manire ons loepens opdat wi wijsleke loepen ten derden male wilt hi dat wi anesien dat inde ons loepens ende die dinc daer wi na loepen opdat wi niet en ghemessen maer begripen ende besitten alle menschen moten loepen den loep der minnen te gode ocht ten creaturen ende gheen dinc en es soe snel noch soe subtijl alse loep der minnen hieromme sal de mensche hemselven merken ende proeven ochte de loep sire minnen in gode es ghekeert soe sal hi seker begripen maer es hi ten creaturen soe moet hi emmer ghemessen want hi sal verlisen al dat hi mint aldus moghedi ghevoelen dat wi alle moten loepen soe eest dan goet dat wi onse loepen alsoe ordineren dat wi na sente pauwels lere venden ende begripen al dat wi soeken hieromme selen wi merken ene figure van desen loepe die ons bescrivet die prophete moyses die hem wert ghetoent van gode op den berch van synay ende dit es in sinen anderen boeke dat es gheheten die uteganc der kindere van israel ute egypten ten lande wert dat hem van gode ghelovet was dese figure die ic meine dat es van eenre arken ende van enen tabernacule met alle dien dingen die daertoe behoerden dat gheboet god datmen hem maken soude na alle dire maniren dat hijt moysesse toenen soude op den berch ende hierin woude god wandelen in midden hen na alle dire wijs dat dat tabernakel ware met alle sire ufeningen dese exposicie van den tabernakele es ghedeylt in vii principalen pointen die prophete moyses bescrivet ons vij poente die alle behoren tote enen wisen loepe der minnen ende in elken poente van den sevenen wert god vonden ende beseten ende altoes in meerre minnen ende altoes in meerren ghevoelne ende in meerre wijsheit na dire wijs dat de mensche opclemt die poente ende die grade die der minnen toebehoren metten iersten poente wert de mensche ontladen ende ghevrijt van allen sunden ende dit poent beslut alle dandere in hem eest alsoe dat den mensche tijt ghebrect overmids dat ander poent ende dat derde wert de senlecheit ghesiert vanbuten ende vanbinnen in seden ende in ghevoelne na den wille goeds ende na de ghebode goeds overmids dat vierde poent ende dat vyfte wert ghesiert verstannesse ende wille met wijsheiden ende met minnen in den love ende in der eren goeds ende overmids dat seste poent werden alle dogede volbracht na den liefsten wille goeds ende overmids de sevende poent valt men in rasten ende dan salmen besitten ende begripen ende begripende loepen ende lopende begripen ende dit es ewech leven dat eerste principale point bescrijft die figuere hoe moyses stichte enen outaer ende offerde derop xx calvere int verbont der kindere van israel met gode nu seldi merken dat ierste poent dat enen gheesteleke loepe toebehoert dat es ene ontladenheit alle der dinghe die verswaren mogen ende dit en mach niet gescien ons wi en maken gode in ons ene gheestelike arke ende een heilechdom noe die gerechte man maecte hemselven ene arke van pleinen effenen houte daer viij menschen hare naturleke leven in behielden in der dilivien ende van dien sijn wi alle gheboren na der naturen dese arke es vergaen metter tijt ende die tijtleke gheboerte in der naturen sal oec vergaen moyses die maecte gode ene arke van preciosen houte ende al ghedect met goude opdat hi ende al dat volc van israel darmede gode eerden ende dienden ende hierinne werden wi gheleert want dese arke es ons ene figure ende hieromme vergeet si oec metter tijt maer christus die goeds sonehi hevet gode ende hemselven ende ons ene ewege arke ende een ewech tabernakel ghemaect dat es hiselve och de heilege kerke ende iegewelc goet mensche daer hi een prince ende een hoevet af es want wi selen onderlinge iegewelc inden anderen ewelike in christo met minnen ende met vrouden woenen ende verbliden ende hieromme blivet dese tabernakel ewech want hi volvoert de waerheit alle der figure die leden syn hier begenne ic de figure die doch ene waerheit es ende een fundament al mijnre leren doe moyses den volke gheoppenbaert hadde de leringhe goeds ende sine vonnessen sonder de x ghebode die en hadde hi noch doen niet ontfaen doe riep al dat volc met eenre stemmen alle de waerde ons heren die hi ghesproken hevet die selen wi doen doen screef moyses die lere ons heren ende stichte i outaer van xij stenen ane den voet van dien berghe ende daerop screef hi xij titele dat waren de xij principale namen die hoefde waren van den xij gheslechten van israel elken ghesclechte j titel tenen tekene dat si hen verbonden hadden met gode doen sant hi aarons kindere sijns broeder die sider priestere worden ende hi met hen offerden xij calvere op dien outaer in die ere goeds ende omme vast te makene dat verbont datsi ghedaen hadden met gode half dat bloet ontfinc moyses in vate die ander helecht storte hi omtrent dien outaer in die ere goeds doen las moyses die leringe goeds ende sine vonessen vore al dat volc ende si seiden alle datsi ghehoersam souden sijn ende doen al dat god gesproken hadde ende datsi geloevet hadden doen nam moyses die andre helecht van dien bloede dat hi gehouden hadde met watere gheminget ende spraeihet in dat volc ende seide dit es dat bloeyt der getonst ende des paeis dat hem god met u verbonden hevet dat es te verstane alsoe langhe als ghi houdet dat ghi gelovet hebbet hier latic de figure van den iersten principalen poente ende wille u seggen wat dese figure bedietet maer ghi sult te ersten weten dat bi den prophete moysesse soe was christus ghefigureert moyses es alsoe vele gesproken als die ghenomen es uten watere ochte j waterman ende hi bediet oec toetreckende ochte tastende ende salvende ende dwinghende dese name moyses bedietet alle dese dinge ende dese moyses was van goeds wegen een gevere ende j bringhere der ouder wet ende die oude wet in haerre ufeningen ende in haerre sacrificien es ene figure ende oec een fundament der neuwer wet ende hieromme alle dese dinge die dese name moyses bediet die vinden wi in der waerheit in christo alsoe als moyses hadde na der figuren want christus die es een volbringere der ouder wet ende een hoevet ende een fundament der neuwer wet dit fundament der neuwer wet jhesus christus es ons toegevloten overmids de vloede des heilechs geestes ende alsoe als moyses waer opgenomen uter rivieren van dies conincs pharaoens dochter ende wart geheten haer soene na der figuren alsoe wart jhesus christus opgenomen in der waerheit van dies conincs davids dochter marien uter riviren des heilechs geestes ende was ende es allene hare naturleke sone na der menscheit want hi van haren eigenen bloede gescapen ende geboren es na den vleesche ende aldus was hi opgenomen na der waerheit te onsen behoef uten vloeden der minnen goeds hi was oec selve een man der watere want al sijn leven ende alle sine wandelinghe was utevloeiende in karitaten met dogeden ende met meldecheiden ende hi was ende es toetreckende met sire leren ende met sinen exemplen ende met sire doet alle die menschen die behouden willen sijn ende hi was ende es noch tastende dat es heimeleke van binnen alle deghene die hem gheheel ende al sijn hi was ende es oec salvende metten gaven dies heilechs geests sine vriende die daertoe horende ende bereet sijn endi hi blivet ewelike dwingende alle degene die hem contrarie sijn ende bliven al toter doet want hem es alle macht gegeven in hemel ende in erde ende in de hille aldus vinde wi in christo de waerheit die ons bi moysesse betekent was ende hoe christus die figure volbrachte int verbont alles kerstens volcs nu suldi merken hoe christus die figure volbracht hevet die ic voreseide die moyses bescrivet want alle de werke moyses ende sine offerande bedieden altoes j ander doen christus de sone goeds die stichtere ende here es alle der wet die je ghegeven wart doen hi sijn volc geleert ende gewiset hadde met waerden ende met exemplen ende geoppenbaert den wille sijns vader doen vant hi lettel minschen die sine lere ontfingen nochtan woude hi alle de figuren die vore gescreven waren ende gheoefent tote enen inde bringen ende stichte enen outaer op den berch van calvarien ende also als moyses offerde onder den berch van synai xij calvere die hi genomen hadde van den xij gheslechten daer si hen alle met verbonden dat si souden gode gehoersam sijn alsoe gelikerwijs offerde christus sinen preciousen lichame die hi van onser alder naturen ghenomen hadde omme alle geslechten een te makene want hi was ons allen gemeine gegeven met te verloessene ende overmids dese offerande hevet hi de wet der minnen volbracht ende voertgegeven ende gelaten hen allen diese houden willen ende alsoe als moyses screef xij titele op xij steene den xij geslechte datsi gode die oferande daden alsoe gelikerwijs screef christus allen minschen enen titel op enen steen dat es op dat fundament sire werdeger doet dat sine oferande eigen is iegewelcs minschen dei hem daertoe bereiden wilt desenselven titel screef pylatus vanbuten di christus screef vanbinnen dat hi ware coninc der joeden behoudere der werelt dese titel was gescreven met drien den principaelsten spraken van erterike dat was ebreeusch griex ende latijn ende also als moyses half dat bloet van den calveren storte omtrent dien outaer in die ere goeds ende die andre helecht spraide hi in dat volc omme vast te makene dat verbont datsi ghedaen hadden met gode alsoe gelikerwijs storte christus sijn bloet geheel ende altemale omtrent den outare dies crucen in die ere goeds ende geheel ende altemale in ons want wi en sijn nemmer van gode gesceden noch gedeilt alse de joeden waren opdat wi willen ons met hem overmids sijn bloet verbenden alse die joeden daden overmids dat bloet der calvere ende alsoe alse moyses dat bloet des testaments ontfinc in vate van wimen daer hi dat volc met bespraeide alsoe hevet christus sijn bloet ghedaen in vate van wimen die niet onthouden en moghen want hi wilt dat sijn bloet altoes vloeie ende nemmermeer hem en onthoude daer mens begeert die wimene vate dat waren die apostelen ons heren ende dat sijn nu die priestere der heilegher kerken dien dit bloet bevolen es dat sijt spraeien selen in allen menschen dies begeren ende alsoe alse moyses dat bloet der calvere mingede met watere na der hebreuscher maniren eer hijt spraeide in dat volc alsoe ghelikerwijs mingede christus sijn innechste bloet dat ute sire siden liep met watere ende daermede sijn wi ghecocht ende daerin sijn wi ghedweghen van al onsen sunden ende daermede es onse verbont vaste ghestadecht want wi hebben heme ghehoersamheit ende trouwe gelovet ende sijn des viants afghegaen ende hebben ons verbonden overmids sijn bloet in sinen dienste ewelike te blivene dat was in der doepen doe wi sinen titel ende sijn teken ontfinghen ende levende worden met sire doet ghi selt dat merken dat de joden die hen verbonden hadden met gode overmids dat bloet der calvere diemen gode offerde ende dat verbont braken alsoe dat si eerden j gulden calf ende anebeeddent ende verblinden hen daervore als vore haren gode dese dede moyses doet slaen sinen gheslechte den leviten op enen dach xxiij dusentech minschen alsoe sere woude god wreken datsi niet ghehouden en hadden die gheloften die si hem ghedaen hadden overmids calverbloet maer dat bloet ons heren en es nu niet wrakelec maer vol ghenaden ende daeromme hevet hijt ghedaen in vate van wimen dat sijn gheesteleke prelate die vol souden van ghenaden sijn want si sijn scinkeren ende dienaren van dien melden bloede dat al onse scout betaelt hevet eest dan alsoe dat wi die ierste riviere der ghenaden die wi ontfinghen in der doepen verstopt hebben met onsen sunden die andere riviere der penitencien die vloeit altoes ende si en mach niet verdroeghen want dat bloet goeds es heet ende levende ende vol minnen ende hieromme soe moet altoes vloien want het es dat leven der heilegher kerken ende in desen bloede leven ende bringhen vrocht alle de sacramente der heilegher kerken want si sijnre mede verdient ende si werdenre in onthouden tote den daghe des ordeels want jhesus christus die met sire doet ghefundeert hevet de neuwe wet die en wilt sijn bloet ane ons niet haesteleke wreken ende hieromme eest alsoe dat wi onse gheloften breken die wi gheloveden in der doepen soe wilt hi dat wi met rouwe ende met wee van herten ons selven meshaghen ende slaghen onse onttrouwe met ongheveinsden meiningen ende met gherechten avekere der sonden ende verbenden ons weder met hem overmids dat sacrament der penitencien dat es die andere rivire sijns heilechs bloeds ende dit moet sijn vore dien priestere dien dit sacrament der penitencien bevolen es alsoe dicke als noet es opdat menne in eneger manieren vercrighen mach maer en machmens niet vercrighen in der noet soe es christus die overste priestere die hertennoet sere wel bekint ende hi es de ghenadechste ende de melste die levet want soe wie hem met herten biddet hi es dieghene die niemene en ontseget want sijn heileghe bloet vloeit te allen boerden over daer mach putten ende sceppen ieghewelc dies begheert maer ghi sult dat merken dat god xxiij dusentech manne dede doeden omdatsi braken die ghetonst die si ghemaect hadden met gode overmids dat calveren bloet niet om des bloets wille want en was niet heilech maer omme haer ongelove ende om haer onghehoersamheit ende hieromme sonder ghetal sal god swaerleker wreken dat verbont dat wi met hem ghemaect hebben overmids dat bloet sijns eengheborens soens dat heilech ende precious es eest dat wijt breken ende dat wi vonden werden onghetrouwe ende van hem ghekeert in dat inde ons levens aldus es dat ierste principale poent der figuren ontbonden daer wi in gheleret werden hoe wi gheloeset werden van der erfsonden ende ghevrijt in der doepen overmids dat bloet ons heren ende hoe wi altoes die selve vriheit weder ontfaen overmids dat selve bloet eest dat wi in ghewaregher penitencien sijn dat ander principale poent sprect van den primitien die tfolc van israhel offerde dat bediedet des menschen vri verkiesen te gode hierna volget de figure aldus na die offerande die moyses dede van den xij calveren ende na dat verbont datsi met gode ghemaect hadden overmids dat bloet soe woude onse here gheoffert hebben dat ierste ende dat preciouste van ieghewelken mensche ende daermet soude men die arke maken ende dat tabernakel ende alle die cierheit die daertoe behoerde ende al dat hi daerna offeren soude dat soude gode ontfenkelec sijn dat ierste ende dat preciouste dat in den mensche es dat es sijn verkiesen dat wilt god hebben alsoe dat hi met liefden vercoren si boven al dat hi ghescapen hevet ochte sceppen mach ende alle die goede werke die de mensche hierna offert die selen gode ontfenkelec sijn ende van dien vrien verkiesene met dien goeden werken sal de mensche gode maken ene gheestelike arke ende enen tabernakel daer hi met gode ewelike in woenen sal nu willic mire materien ende der figuren volgen van buten inwert ende van den nedersten tote den hoechsten want moyses die scrivet ierstwerf van der arken ende van dien dinghen die in den tabernakel waren daerna van den tabernakele ende daerna van den outare der sacrificien die vore den tabernakel stont ende daerna van den kerchove die al dit ander in hem bevaen hadde ende hierop begenne ic aldus van den kerchove dat bediedt een sedelec leven van buten onse here sprac tote moysesse ghi sult maken dat kerchof des tabernakels aen die sudenside jheghen den middach soe saelt hebben ene cortine dobbel van byssen c maten lanc dese mate hetet cubitus ende es die lingde van eens menschen hant metten arme toten elleboghe ende xx colummen met alsoe vele baesschen van ere hare capittele selen sonder eer ghebeelt ute ghegraven temale selveren sijn in de noertside selen oec de cortinen c maten lanc sijn ende xx colummen ende alsoe vele baesschen van ere ende die capittele selveren ghelijc den ersten in die breide dies kerchoves te occidenten waert soe selen sijn cortinen i maten lanc ende x colummen ende alsoe vele baesschen van eere in die breide te orienten waert i maten in die ene side selen die cortinen lanc sijn xv maten met drien colummen met drien baesschen in die andere side die cortinen xv maten met drien colummen ende met alsoe vele baesschen in den inganc des kerchoefs sal sijn j cortine xx maten lanc ende die sal sijn van iacincte ende van purpere ende van dobbel roeder vaerwen ende van bysse ghetwevoldecht ende al metter naelden ghenaeit ochte ghewracht ende si sal hebben iiij colummen met iiij baesschen alle de colummen des kerchoefs selen sijn bedect met selveren platen ende di capittele al van selvere ende die baesschen van mottale die lingde van den kerchove die sal sijn c maten ende alsoe lanc die cortinen in beiden siden die breide des kerchoves l maten ende alsoe lanc die cortinen in der breiden die hoghede van al der cortinen v maten ende di selen sijn dobbel byssinen ende al dit sal hebben baschen van mottale alle de vate des tabernakels diemen orboren sal in der ghemeinre sacrificien ende die stecken des tabernakels ende dies kerchoves die seldi maken van ere ghi selt ghebieden den kinderen van israel datsi u bringhen die alre puerste olie van oliveboemen ende ontwe ghestampet met enen stoetere alsoe dat die lucerne altoes berne in den tabernakel des ghetughes buten den seile dat hanghet vore dat orcunde ende dese lucerne sal aaron ordineren ende sine kindere datsi lichten moghe tote der morghestonden vore den here dese oefeninghe sal ewech sijn van den kinderen van israel overmids hare navolginghen dit es dat utewendechste ende dat nederste deel der figuren die ic voreghenomen hebbe nu willic ons leiden ende leren metter waerheit die de figure bediedet vanbuten inwert ende van den nedersten tote den hoechsten soewat minsche die ghehoersam wilt sijn gode ende der heilegher kercken met onghedeilder herten hi wert ghevrijt ende ontladen van allen sunden overmids dat bloet ons heren ende hi wert verbonden ende gheenecht met gode ende god met heme ende hi wert selve die arke ende dat tabernakel goeds daer god in woenen wilt niet in der figuren maer in der waerheit want die figure es leden ende de waerheit es oppenbare allen denghenen die hen ter waerheit keren willen ende scuwen ende vlien al dat hare contrarie es nu seldi proeven ende merken selven met erenste och ghi in u bevint ende gevoelt al dat desen tabernakel van rechte toebehoert ende en ghevoeldi u selven alsoe niet soe moghedi seker weten dat ghi dat tabernakel goeds niet en sijt dat ierste dat ghi proeven ende merken selt in u dat es dat kerchof des tabernakels dat es een sedelec leven vanbuten met al dien dat daertoebehoert dat gheestelike kerchof daermen dat tabernakel ende die arke in setten ende in vinden sal dat moet hebben ix colummen met alsoe vele baesschen van ere ghegoten xx int suden ende xx int noerden ende x in occidenten ende x in orienten bi den basschen van eere daer de colummen op staen versteetmen een inwindech willich begrijp tote allen dogheden dits i begin eens goets levens bi den colummen versteetmen starke begerte tote allen den gheboden goeds ende tote allen den seden ende der oefeninghen dire men pleget inder heileger kercken dese begerte sal vlitende sijn overmids goetwillechet ende hitte der minnen ghelijc den mottale overmids hitte des viers ende alsoe de meester sijn eer breiden ende leiden mach na sinen wille overmlids dat vier ende sinen hamer alsoe sal de begerte in goeden dinghen ghebreidet ende gheleidet werden overmids dat vier der minnen ende den hamer der leringen ons heren ende alsoe dat eer dreghet enen scijn van goude in claerheit der sonnen alsoe dreget goetwillecheit ende begerte in dogheden enen scijn godliker minen in allen ghesichten diese in den werken vanbuten anesien maer si en es niet al soe edel omdatsi der goetwillecheit toe behoeret ende ghekeert es op utewendeghe werke nochtan wiltse god hebben te sinen tabernakele ende sonder hare en moghe wi dit tabernakel niet volmaken dese colummen der goedwillecheit ochte der begerten die salmen bedecken met selveren platen dat es met goeden levene ende met eersamer wandelinghen dat es dat wi ons vlietelec selen oefenen na de ghebode goeds ende na de lere der heileghen alsoe dat hem iegewelc mensche spighelen mach in onse seden alse in een ghebruneert selver dat sonder vlecke es ende dat de fame ons goets levens losteleker si te horenen allen goeden menschen dan enech luit van selvere die capittele van desen colummen die selen sonder eer altemale selveren sijn dat es dat de mensche in allen dinghen die god op hem ghestaden wilt die siere naturen swaer sijn ende contrarie dat hi daerinne sijns willen vertie ende sonder enech ander verkiesen ghedoechsam si ende in allen doeghene sachmoedech ende verdraechlec si dat es die overste cierheit alre doghede ende alre seden diemen inden mensche vanbuten bekinnen mach dit sijn die hovede der doechde die sonde eer selveren sijn want die minsche moet bi wilen laten alle die wisen ende alle die werke die hi met begerten aneghenomen hadde in die ere goeds ende moet eenvuldechlec in onderworpenheiden een ander doen dat god wilt ocht sijn prelaet ende alsoe vertijt hi eigenheiden sijns willen in allen sinen werken ende gevet sinen vrien wille over in dat vrie willen goeds ochte sijns prelaets ende hieromme en levet hi niet na eighenheit sire naturen maer hi es ghelijc ghereet allen dogheden die te werkene ende alle dinc te doeghene dat god op heme ghestaden wilt alsoe pleghet men der doghede sonder eigenscap in der oversten ghehoersamheit ende die selverne capittele dat sijn alle die vertiinghen dies willen die werden ghebeeldet ende uteghegraven na dien vrien wille goeds bi wilen gravet god selve in dien ghelatenen wille dies menschen gheliker wijs dat wi venden van abrahamme dat hine tempteerde ende provede ende gheboet heme dat hi sinen sone ysacke dien hi minde boven al die heme ghegeven was boven nature ende daer hi groets dincs ane vermoede dat hi dien doeden soude ende offeren op enen berch ende hi was sempelec ghehoersam sonder wederwillen in dat alreswaerste dat sine nature ghedragen mochte ende hieromme was sijn wille gode ontfenkelec rechte als ochte hi dat werc volbracht hadde want hi ghehoersam ende ghereet was al dat te doene dat god gheboet ende hieromme ghebenedidene god ende ghelovede heme dat hi sijn saet menechfoldeghen soude ghelijc den sterren dies hemels ende dien sande dire zee ende dat in sinen sade souden werden ghebenedijt alle minschen dat es overmids christum die van sinen sade gheboren es bi wilen ghestadet god dien verduemden gheesten datsi graven moghen in die eenvoldeghe ghehoersamheit der ghoeder minschen die ghelatens willen sijn alsoe als wi venden van joppe dien gherechten man die sijn goet verloes ende sine kindere ende god gheorlovede den viant sinen lichame te gheeselne ende te quelne alsoe sere alse hi levenslives ghedraghen mochte ende in al desen doeghene bleef hi onnoesel sempel ende gherecht ende gode ontsiende in allen dinghen ende hierave loefdene god ende prijsdene ende seide dat sijns ghelijcs in erterike niet en ware ende overmids dese ghehoersamheit ende ghelatenheit sijns willen verdiende hi meerre benedixie dan hi noeit tevoren hadde want god gaf heme twewerf alsoe vele substancien alse hi vore hadde ende x kindere alsoe als hi vore ghehat hadde ende hi levede daerna c jaer ende xl in groter eren ende sach sine kindere ende sire kinderkindere tote in die vierde gheboerte wi vinden oec in den neuwen testamente christum ende sine apostele ende hare navolgheren datsi hem keerden ende overgaven in die doet onder dien wille der tyranne in gherechter ghehoersamheit siet alle dese hadden eerstwerf begrepen ende aneghenomen met sterken erenste gode te dienne ende die ghebode goeds ende alle doghede te volbringhene met al dien datsi gheleisten mochten ende alsoe hadden si die baesschen van ere ende die colummen al ghedecht met selvere dat es wille ende begherte gheciert met heileger uefeninghen maer daer si haers willen verteghen in dien vrien wille goeds daer sijn die capittele selveren sonder eer ende daer es inghegraven ende ghebeeldet meneghe cierheit met onderscede min ende meer na die manire dat hare martilie ochte haer doghen was ende aldus selen wi den heileghen navolghen ende anenemen ende verkiesen met groten vliete alle doghede te werkene ende in allen doghene selen wi sonder verkisen sijn ende liden draghen al dat god op ons ghestaden wilt in gherechter ghehoersamheit deser colummen sal xx sijn int suden ende xx int noerden ende x int oesten ende x int westen dat es dat wi ons utegheven selen met begerten ende met minleker uefeninghen ter rechtersiden ende ter slinkersiden toten goeden ende toten quaden tote dienghenen die onse vriende sijn ende tote denghenen die onse viande sijn alsoe dat wi ons pinen die ghebode goeds te volbringhene in ons ende in alle menschen met ons dit en moge wi niet laten omme vrient noch omme viant omme verlies noch omme gewin noch omme lief noch omme leet wi en volbringhen die ghebode goeds in alle minschen alsoeverre alst in ons es aldus vaste selen wi staen soe hebben wi xx colummen in elke side dat sijn dobbel die x gebode want alle doghede die wi minnen ende begheren te volbringhene in ons ende in alle menschen eest dat wi daertoe onse vermoghen doen die doghede sijn ons eighen rechte ochte wise ghewracht hadden ende hieromme sijn wi medewerkeren gheestelike alle der dogede diemen in erterike begheet ende wi werden ghepint ende ghequelt van allen dien sunden daer die werelt mede ommegheet ende aldus minnen wi onsen naesten ghelijc ons selven ende volbringhen die ghebode ons heren dobbel in elke side want wi minnen die goede ende die quade ghelijc ons selven ten dienste goeds ende toter ewegher salecheit deser colummen sal x sijn in dat westene achter ons dat es dat wi selen anesien dien tijt dien wij ghelevet hebben ende proeven ons selven eest alsoe dat wi die ghebode goeds ghebroken hebben in enegherwijs ochte wi dat ghebetert hebben ende beteren willen na onsen vermoghen ende na ordinancie der heilegher kerken in deser manieren des achtersiens en selen wi niemene ordelen dan onsselven want het es ons verboden ende hieromme en hebben wi maer x colummen achter ons dat sijn die x ghebode ons heren dien moten wi gnoech doen alsoe dat wi sonder berespen van consiencien leven van al der tijt dien wi leden hebben wi selen oec vore ons in dat oestene x colummen hebben dats in elke side iij ende iiij in midden ten inganghe des kerchoves hiermede versteet men iij sonderlinghe doghede die wi oefenen moten in beiden siden onsselves want sonder dese doghede en moghen wi en geen sedelec leven vercrigen ende al waert vercregen sonder hen en mochte wijt niet behouden die ierste doget es dat wi selen versmaden ende onachsam sijn alre titeleker eren ende rijcdoms der werelt soe sijn wi aerm van wille die ander doghet es dat wi selen hebben een hart leven alsoe dat wi laten ende versmaden moghen alrehande ghemac ende gherief der naturen dies geen noet en es alsoe dat wi den lichame gheven sine noet na die gebode goeds ende der heileger kerken in bescedenheiden hiermede behouden wi suverheit van lichamen die derde doghet es rechte intencie rechte meininge dat god gesocht ende ghemeint si in al onsen werken ende hiermet bliven wi altoes gehoersam den wille goeds dese iij doghede selen staen ter rechter siden ende ter slinker siden alsoe dat wi alle dinc die de lijfleke nature verbliden ochte verdroeven moghen dat wi die met desen drien dogheden dwingen ende wederstaen mogen in beiden siden in midden ten inganghe ons kerchoves dat es ons sedelex levens daer moten iiij colummen sijn dat es die leringe ons heren die de iiij ewangelisten scriven daer alle dogede mede concorderen hiermede behouden wi die x colummen vore ons in dat oestene dat sijn die ghebode alle x die ons leiden in dat eweghe leven die summe van desen colummen moet van noede ix sijn dat es sessewerf x ochte x werf vi tote enen tekene dat die x ghebode moten gheofent werden in die sesse werke der ontfaermecheit ende die vj werke in die x ghebode ende in ieghewelke werke der ontfaermecheit datmen up sijn recht werket vervult men alle die gebode goeds want die sinen naesten mint metten werken alsoe als hi sculdech es te doene hi hevet die wet volbracht alle dese colummen met haren baschen stonden op j fundament dat onbewechlec was dat was die erde alsoe ghelikerwijs selen alle doghede staende behouden bliven op j fundement der oetmodecheit van des kerchofs cortinen ende van den iiii varwen jacinthus purpura coccus ende byssus dit kerchof daer wi mede verstaen onse sedeleke leven dat sal ommevaen sijn met eenre cortinen ccc maten lanc ende v maten hoghe dat es elker colummen v maten in lingden ende in hogeden dese cortine sal sijn twevoldech van bysse daermede versteetmen suverheit van seden ennde van levene ende die moet dobbel sijn want wi motense toenen vanbuten in seden ende in wandelingen ende wi moten suver syn vanbinnen in onser meininghen ende hieromme en es die cortine tusschen elke columme niet meer dan v maten lanc ende v maten hoghe want alle die utewendeghe seden die de dogede cieren ende oppenbaren die werden geoeffent van ons ende oppenbare anderen menschen overmids die v sinne ende hieromme en es tusschen elke doghet maer v maten dat sijn onse senleke werke die moten wi puer houden vanbuten ende vanbinnen soe sijn wi ons selven ende allen menschen gnoech na der sedelecheit die inganc ten kerchove dat es tote enen doghedeleken levene die sal hebben ene cortine xx maten lanc ende v maten hoghe ende si sal sijn van iiij varuwen jacincten purperen ende coccinen ende dobbelvanbysse met desen iiij varuwen sal men verstaen iiij principale doghede daer alle sedeleke oefeningen inne ghelegen sijn bider iacincten varuwen die gelijc es dire vercleerder locht versteet men die doghet der discrecien ochte der bescedenheit want si ciert die redeleke cracht ende ghevet ondersceet in allen dingen hoe mense doen ende laten sal bi den purpere dat gheverwet es met bloede van visschen soe versteetmen die doget dier stercheit indire torneger cracht want si doedet ende verwint eigen bloet der naturen alsoe dat heme die minsche oefent na rade der bescedenheit ende niet na der ghelost noch na neigingen sire naturen ende in desen wederstane werden gheciert ende geverwet sine seden met sinen eighenen bloede die derde varuwe heet coccinen die es dobbelroet ghemaect met bloede van cleinen woermkenen hiermede versteetmen die doget der compassien die twevoldech moet sijn ende si moet vervullen die begherlike cracht alsoe dat die minsche sijnsselves ontfaerme ende iegewelkes minschen in gherechten mededoegene ende dat hi heme si al dat hi vermach vanbinnen ende al dat redeleke es in den werken vanbuten ende hemselven soe al in den selven grade der minnen aldus soude wi onse herte scoren meet compassien ende verwen onse leven met onsen bloede want wi souden met rechte alsoesere dogede ende een wel geordent leven begeren van ons ende van onsen naesten alse wi contrarie bevonden dat ons daerave ons eighene bloet verwandelen ende minderen soude die iiii varuwe die es dobbelbyssinen blickende wit ghelijc den sne hiermede versteetmen ongeveinsde onnoeselheit dat es puerheit vanbinnen int herte ende suverheit vanbuten in den sennen ende in alle den werken dese iiij varuwen dat sijn dese iiij dogheden en machmen niet sceden ochte wi motense alle hebben ochte wi en hebbenre eighenleke enghene want si hebben in hen besloten al dat wi sculdech sijn onsen naesten ende al dat wi sijn sculdech onsselven in sedeleken dogeden ende in utewendegen oefeningen hieromme opdat wise te meer begeren ende oefenen soe selen wi merken hoe se christus onse behoudere in al sinen levene geoeffent hevet want hi wrachte redelec al sine werke ende verbeide tijt ende stat ende persoen in al sinen werken ende oec in al sinen lidene ende hieromme es hi ghecleed met iacinter varuwen want sijn inganc ende sijn utegaen was redelec ende vol bescedenheiden hi es oec ghecledet met purpere overmids sine stercheit want hi verwan sine lijfleke nature offerende in de doet ende van anxte ende van sire gevoelecheit soe vloeide ute sinen live bloedech sweet ende daermede es dat cleet sire mensceit geverwet hi es oec gecledet met dobbelroeder varuwen overmids sine minne ende sine ontfaermecheit ende hieromme hevet hi dat woermken gelevert ter doet dats sinen werdegen lichame ende dit es dobbel roede varuwe want hi hevet ons ghewasschen ende eereleke geverwet insinen bloede ende hemselven ghecledet met den eersamsten clede der minnen ende der martilien datmen gedinken mach bissinendobbel es sine vierde varuwe want hi was sonder vlecke onnoesel gelijc enen lamme in al sinen levene ende in al sinen werken ende aldus selen wi ons pinen heme na te volgene in desen iiij sedeleken dogeden met al dier cracht die wi gefineren mogen dat kerchof der joeden hadde stecken ocht primen van mottale daer men di cortine mede hachte in di erde jegen stoerm van winde ende alderande ontweder alsoe gelikerwijs sal onse leven vaste ghevest sijn in dien gront der oetmodecheit met dien stecken gevoeleker eranstachtecheit nuwe dogede te vercrigene ende altoes die te behoudene alsoe blivet die ufeninge gestade jegen alle contrarien ende onweder der sunden vander olyen toten lampen die bediedt onderlinghe onfarmecheit ende compassie hier na geboet moyses van ons heren wegen den kinderen van israel datsi olie van oliven souden bringen al ontwe ghestampet opdat lucerne die berren mochte vore den here tote dier mergenstonden alsoe gelikerwijs heeft christus god ende minsche ons allen geboden die met sinen bloede verloest sijn dat wi bringen selen pure gestampte olie dat es compassie underlinge minne ende karitate iegewelc tote den anderen in alre noet soe mach onse lucerne lichten ende berren want die nacht der figuren es leden datmen olie van oliven soude berren ende die mergenstonde is opgegaen ende wi staen nu vore den here eest dat wi ufenen werke der karitaten ende der ontfaermecheit soe hebbe wi die lucerne ende dat licht in ons dat die figure bediedde want christus met den sinen sal dit licht ordineren ende regeren tote in den dage des ordels ende dan sal hi gebenedien ende salech maken alle diegene die nu lichten ende berren tote haren naesten met ontfaermecheiden ende hi sal vermaledien alle diegene die hen niet geoefent en hebben in sedeleken dogeden ende in werken van karitaten die hiselve voregelevet hevet ende geleert ende daer wi mede vonden moten werden sele wi besitten dat ewege leven dit es dat ander poent van dien vij principalen dat wi nemen ute dire figuren ende hierinne werden wi gheleert hoe wi ons utegeven selen tote onsen naesten in minleker ufeningen dats alse wi vore metten iersten poente overmids die doet ons heren gevrijt ende ontladen sijn van al onsen sunden dat derde principale poent bescrijft den groten outare der holocausten die stont binnen den kerchove maer hien stont niet in den tabernakel want hi stont buten vore den inganc des tabernakels die bediedt die ghevoelycke enicheit onser herten nu willic ons noch voerder metter figuren inwert leiden ende daerna die figure ontbenden op dat derde poent daer ic vore af seide onse here sprac noch tote moysesse ghi sult maken enen outaer van den houte van sethym die sal hebben v maten in die lingde ende al soe vele in die breide dat es viercantech ende iij maten in die hogede ende hi sal hebben iiij hoerne dat es in elken hoerc enen ende ghi sult dien outaer al bedecken met eere ende ghi sult daertoe maken eerne vate die asschen inne tontfane ende tangen ende crauwele ende vate dat vier in tontfane ende alle dese vate suldi maken van eere ende ghi sult maken een roesterken na die maniere van enen nette ende onder dat roesterken in die middelt dies outaers een vloerken ende in die iiij hoerneke selen sijn iiij ringe van mottale ende dese iiij ringe seldi doen onder dat vloerken dies outaers ende dat roesterken sal gaen tote dier middelt dies outaers ende ij grendele suldi maken van houte van sethym ende die suldi bedecken met platen van eere ende selse doen dore die ringe ende si selen sijn in elke side dies outaers dien outaer met te dragene dese outaer en sal niet vol sijn binnen maer ghi seltene maken idel ende binnen hol alsoe alst u op den berch geboden es nu suldi merken die waerheit hoe wi voert geleert werden in deser figuren dat es hoe wi inwert gaen selen met ingekeerden sennen in gevoeliker ufeningen want alsoe als wi ute gekeert moten sijn in sedeleken dogeden tote onsen evenkersten alsoe sele wi ons inkeren in gevoeleker liefden tote onsen here ende alsoe selen wi maken enen outaer dier sacrificien van houte van sethym met desen outare selen wi verstaen die gevoeleke enecheit ons herten ende in deser enecheit selen gevoeleke gekeert sijn alle die gevoeleke crachte dies minschen ende hi sal gemaect sijn van houte van sethym dat hout es licht in hemselven ende et en mach niet verrotten noch verberren hiermede versta wi vriheit want si es licht ende voert den minsche geestelike waer hi sijn wilt ende hieromme sele wi laten ongeordende ontlede van aller senlecheide ende vrileke inkeren in die gevoelleke enecheit ende dese vriheit es oec ewech ende ongebonden eest dat wise in dogeden oefenen wille ende in dien vire der minnen en machse niet tegaen noch verberren maer si wert daer inne gepurgeret van alre ongeordentheid sethym es oec alsoe vele geseget alse een keest ochte j begin iegewelker vrocht alsoe es de vrie keer met liefden te gode begin ende orspronc alre dogede ende hieromme es hi materie daermen dien outaer ave maket daermen eweleke gode alle lijfleken dienst ende utewendege werke met liefden op offeren sal die lingde dies outaers dat es v maten dats dat wi verwennen selen alle menechfoldecheit van herten ende vergaderen onse senne in enecheit die breide es oec v maten dat es dat wi onse senleke begerte gevoeleke selen keren in dese enecheit ende versmaden al dies hare gelust sonder noedorft allene aldus sta wi seker ende vaste viercantech iegen aldat ons van buten letten mach die hogede sal sijn iij maten dat es dat wi selen dese eneheit in ons besien begeren ende gevoeleke besitten boven alle tijtleke dinge soe wanneer de minsche in deser gevoeleker enecheit comt soe es sine begerte opgherecht ende sine utewendege ogen dicwile scouwende in dien hemel ende sijn gevoelen ende sine manieren sijn wonderlec ende al dat in der tijt es dat es heme onlostelec want hi hevet sinen outaer dat es enecheit sire herten buten ende binnen bedect met eere dat es met gevoeleker liefden te gode wi selen oec maken onsen outare iiij hoerne van mottale in elken hoerc enen hiermede versta wi iiij sedeleke dogede want si sijn onser enecheit ene sunderlinge cierheit udewert werkende in dogeden ende si sijn ene onverwenleke stercheit alse wi overmids hen inkeren ende besitten die enecheit wi selen maken onsen outare dat es der enecheit onser herten diverse vate ende instrumente van ere die wi orboren selen in dien dienste dies outaers die ierste vate sijn daermen die asschen indragen sal dat es een menechfoldech oetmoedech herdinken der doet ons heren die hi van minnen leet ende die martilie der heilegen ende onse ontbliven in dogeden dit sijn asschen ende reliqyen dies viers der minnen dese sele wi altoes ontfaen met devoten oetmodegen minleken bedinkene ende met compassien dit sijn die vate van eere hiermede werd sunde vergeven minne verwect ende vernuwet tangen van eere daer men dat vier met stoken sal dat es in al onsen dogedeleken werken die wi gode doen ongeduer vanbinnen ende in alle dien dat ons god wederdoet ongecustet ende ongepaeit selen sijn hiermede stoectmen dat vier der minnen crauwele van eere dat sijn die inwendege sinne doergaen met gevoeleken smake want si moten utekeren ende inkeren met gemerke vertrecken ende verleggen alle die offerande der dogheden in den vire der minnen die vate daermen dat vier in ontfaen sal dat sijn ongecuste begeringen dien el niet genoegen en mach dan minnen noch sele wi maken dien outare onser enecheit j roesterken van eere getralijt gelijc enen nette hiermet versta wi die vrie goetwillege begerte die alle dinc gevaen hevet gode met te dienne ende van geenre creaturen gehouden en wert dese begerte es gelijc den nette want dat vier der gevoeleker liefden te gode berret onder hare in enecheit des herten ende die vlamme des viers dat es devocie daer alle dogedeleke werke in berren ende gode geoffert werden die lidet doer hare ende al dat genoechlec es dat van gode nedervlietet in enecheit des herten ende oec al dat ute der enecheit overmids devocie weder opgevoert wert te hemele dat lidet al dore hare ende dies en can si niet onthouden want si es een roesterken gelijc enen nette daer alle dinc opgheleget sijn gode tofferene in den viere der minnen dit roesterken dat es dese begerte hanget in midden den outare dat es in midden in enecheit ons herten in die iiij cromme hoerne van eere daer ic vore ave seide want al onse dogedeleke werken moten utegaen ende inkeren weder in onse gevoeleke enecheit overmids die iiij wisen der sedeleker dogede ende in den wederinkeerne venden wi die begerte hangende in midden der gevoeleker liefden ute der enecheit boven hare selven en mach si niet comen in den gront der gevoeleker enecheit en can si niet geduren hieromme hanget si in midden den outaere daer dat vier der liefde eweleke in berren sal onder dit roesterken dat begerte es in midden den outaer sal sijn j vloerken van eere ende dit es innecheit want si es gront ende bodem daer wi alle onse vier der gevoeleken liefden op stoken ende berren selen ende in die iiij hoerneke dies vloerkens selen sijn iiij gegoten ringe van eere ende ij grendele van houte van sethym overdect met platen van eere die selen wi doer die ringe doen in elke side dies outaers ende daermede sele wi dien outaer onser ghevoeleker enecheit dragen waer wi willen ende altoes staende behouden in al sire cierheit die ierste rinc in ons es dat wi lieflike anesien selen die ewege minne goeds daer wi inne voresien sijn ende vercoren van ewecheit die ander rinc in ons es dat wi merken selen dat hi in der ewecheit van minnen vercoes ons sinen eengeboernen sone te sendene in onser naturen dat hi ons leren ende wisen soude met woerden ende met werken ende liden die bettere doet om onsen wille dit sijn ij ewege ringe dese selen doregaen die ij hoerneke in die ene side dies outaers onser enecheit ende dore dese ij ringe mach iegewelc minsche doen enen grendel die nemmermeer vergaen en mach en si overmids hemselven dat es vri betrouwen dat iegewelc hebben sal dat hi van gode in der ewecheit vercoren ende gemint es ende dat hi omme sinen wille worden es minsche ende die doet geleden hevet dit betrouwen met sekeren toeverlate sal hi behouden tote in sine doet soe es die rechte side der enecheit wel bewaert eende soe blivet die grendel in sine ringe der ewecheit die derde rinc in ons es dat wi merken selen die iegenwordege minne goeds tote ons dat hi ons dagelijcs gevet ende wilt geven in elker uren alsoe vele gracien ende gaven daerbi dat wi daerinne verdienen mogen met heme ewech leven die vierde rinc in ons es dat wi anesien selen dat hi van minnen hemselven ons wilt geven te lone eweleke te gebrukene ende al dat hi in sire minscheit verdient hevet alsoeverre alse wijs ontfenkelec sijn rechte ochte wijt selve gearbeit ende verdient hadden dese ij ringe selen die andere side doregaen alsoe dat wise altoes alle iiij bekinnen ende ymageneren mogen hiertoe behoret oec j grendel die dese ringe doregaen moge ende vaste sluten dat es vrileke gode minnen boven alle dinc ende altoes in oetmoedeghen dienste sinen geboden ende der heileger kerken gehoersam te zijne ende hierinne bliven tote der doet alsoe lange alse dese grendele in hare ringe bliven alsoe lange blivet onse leven seker ende sonder vrese van al dien dat ons hinderen mach wantnu dese ij grendele sijn van houte van sethym daer wi vriheit mede verstaen hieromme moge wi dien outaer onser gevoeleker enecheit dragen waer wi willen ende die grendele sijn overdect met platen van eere daer wi gevoeleke liefde mede verstaen ende hier mogen wi gode offerande doen in allen staden soe waer wi sijn dese outaer sal hol ende idel sijn tusschen die iiij wande alsoe gelikerwijs sal die enecheit onser herten geledecht sijn van al dien dingen die ons verbeelden mogen ende idel van alre ongeordender liefden ende alsoe soude ons die inkeer in gevoelne ende die utekeer in dogedeleken werken ghelijc gereet sijn die outaer dat es enecheit onser herten sal altoes open sijn opwaert te hemele met devocien ende met werdegen dienste ende wi moten hem noch maken j clein vensterken jegen der sonnen opganc dat es dat wi oetmoedechleke selen begeren ende bidden die gracie ende die hulpe goeds alsoe dicke als wi dit vensterken oefenen ende openhouden jegen die melde gaven goeds soe wilt hi sijn vier der minnen stoken ende vernuwen in onse gevoeleke enecheit wi moten oec dien outaer onser enecheit setten ter rechter siden dies tabernakels ten lichte wert in dat innechste onser herten ende onser senlecheit rechtevore dien inganc der redelecheit alsoe dat wi in al onsen werken ende in onsen offere dat wi gode doen mogen insien in dat tabernakel onser redelecheit alsoe dat wi in al onsen ufeningen wel geordent werden soe mach die offerande gode bequame sijn hiermede late ic dat derde poent van den vij principalen daer wi inne geleert werden hoe wi ons ufenen selen in gevoeleker liefden te gode dat es als wi in gewareger penitencien leven ende wel geordent sijn in sedeleken dogeden tote onsselven ende tote onsen evenkersten dat vierde principale poent bescrijft eerst de figuere hoe dat tabernakel inmidden dat kerchof stont ghemaect nu wille wi der figuren met claerren verstennesse ende gemerke noch meer inwert volgen opdat wi geleert moghen werden overmids kinnesse der waerheit ende godleke minne hoe wi vercrigen mogen ende besitten enen volcomenen staet dat es een wel geordent redelec leven ende dit leerre wi in den vierden poente der figuren dat ic voregenomen hebbe ende daer ic nu af spreken wille ghi sult weten dat onse here sprac tote moysesse aldus ghi sult maken x cortinen van bysse getweerent ende van iacincte ende van purpere ende van roeder varuwen tweewarf geverwet ende daer inne genaeit metter naelden ende gewracht menegerande cierheit die lingde elker cortinen sal hebben xxviij cubituse ende die breide iiij eenre maten selen alle die cortinen sijn die v cortinen selen hen underlinge werden tegadere gevoeget ende die andre v selen medehangen met geliken banden ende ghi sult maken strecke van iacinter varuwen in die siden ende in die hogeden van den cortinen alsoe datsi mogen werden te gadere ghevoeget die cortine sal hebben l strecke in iegewelken deele alsoe innegenaeit dat iegewelc strec jegen den anderen come ende die een strec den anderen mogen werden toegevoeget ende ghi sult maken l guldene ringe daer men tegadere met sal voegen die seile van den cortinen alsoe dat j tabernakel werde ende ghi sult maken ellef harene lakene mede te bedeckene dat dac des tabernakels die lingde iegewelker haren sal sijn xxx cubituse ende die breide iiij alle die harene lakene selen sijn gelijc van maten van deser seldire v voegen ten achtersten inde des tabernakels ende die andere vj daer jege vergaderen alsoe dat gi die viste hare in dat vorehode des tabernakels dobbel legget ende ghi sult maken l stricke in den soem van den eenre haren ende noch l stricke in den soem van der andre alsoe dat die ene mogen werden toegevoeget der andre ende l gespen van eere daer men die stricke inne vergaderen sal alsoe dat van alle j decsel werde die xjste hare die daer meer es van dire eenre helecht die daer overblivet daermede seldi decken dat achterste des tabernakels ende j cubitus sal hangen van den enen dele ende j ander van den anderen dele die meer es in de lingde der haren iegewelke side des tabernakels bescermende ende ghi sult desen daken maken j ander decsel van gheroedden weders vellen ende boven dat noch j ander decsel van vellen ende die selen sijn van iacincter varuwen ende ghi sult maken van houte van sethym staende tafelen des tabernakels ende iegewelke sal hebben x cubituse in die lingde ende onderhalf in die breide ende die siden van iegewelker tafelen selen sijn alsoe ingehouwen dat die ene der andre mogen werden toegevoeget ende in deser maniren selense alle bereet werden deser tafelen sal sijn xx in die middach side ten suden waert ende ghi sult hen ghieten xl selvere baeschen alsoe dat ij baeschen iegewelker tafelen werden ondergedaen in die ij hoerneke in die andere side des tabernakels die noertwaert ghekeert es xx tafelen met xl selveren baeschen twe baschen selen iegewelker tafelen werden ondergedaen in die west side des tabernakels te occidenten waert seldi maken vj tafelen ende noch twe andre die in die hoerneke selen werden opgerecht achter den rugge des tabernakels ende aldus selen si te gadere gevoeget sijn van boven tote beneden ende ene toevoeginge sal alle die tafelen onthouden dien tween tafelen diemen in die hoerneke setten sal dien sal men geven gelike toevoeginge den anderen alsoe datter daer viij si ende xvj baeschen van selvere onder elke tafle ij ende gi sult maken v grendele van houte van sethym in die ene side des tabernakels die tafelen mede te onthoudene ende noch v andere in die andre side ende alsoe menegen in dat inde te occidenten waert dese grendele sal men doen vore die tafelen van den oversten tote den nedersten dese tafelen suldi vergulden ende selter toegieten guldene ringe overmids welke ringe die grendele die tafelen moghen onthouden die grendele selen bedect sijn met guldenen platen ende ghi sult dat tabernakel oprechten na dat exempel dat u op den berch getoent es ende ghi sult maken ene cortine van iacincte ende van purpere ende coccinen tweverf geverwet ende van bysse getwerent al metter naelden gewracht ende met ingeweven menegerande cierheit dese cortine salmen hangen vore iiij gulden colummen van houte van sethym ende hare capittelen selen sijn te male gulden maer die baschen beneden selen selveren sijn dit seil sal hangen met guldenen ringen vore die verguldenen colummen binnen desen seile suldi doen di arke des getuuchs met welken seile selen gedeilt werden die heilechdoeme ende dat heilege des heilechs ende boven die arke des getuuchs in dat heilige der heileghen seldi doen dat propiciatorium die tafele seldi doen buten den seile in die noertside des tabernakels ende jegen die tafele in die ander side ten middage waert den guldenen candelere ende gi sult maken enen cortine in den inganc des tabernakels van iacincte ende van purpere ende dobbel roet geverwet ende van bysse getweerent al metter naelden gewracht ende v colummen van houte van cethym suldi vergulden ende die capittelen al gulden ende die baschen van mottale ende hiervore buten suldi die cortine hangen dit was dat tabernakel dat god moysesse beval te makene na der figuren want moyses was j prince ende j voregangere der wet ende j sachtende middelere tusschen gode ende sijn volc ende hieromme fundeerde hi de wet van goeds wegen ende geboet desen tabernakel te makene daermen gode in dienen soude ende daer god inne woenen woude inmidden sijn volc tote dien tiden dat volbracht worden alle de figuren tote der waerheit die si bedieden met desen moysesse versta wi christum alsoe als ic vore geseget hebbe die onse prince ende onse voregangere es in der kerstenre wet ende onse ghetrouwe middelere die alle die figuren volbracht hevet tote in die eweghe waerheit ende hi hevet ons sachte ghemaect sinen vader in alre noet daer wijs minleke met rouwen begeren ende overmids dat gebot ende den wille sijns vader hevet hi ghemaect een geestelec tabernakel dat es de heilege kerke die eweleke bliven sal na desen state der gracien in state der glorien dese heilege kerke dat sijn alle goede minschen met gode verenecht ende tegadere geroepen iegewelc met al den anderen overmids ene wet ende een doepsel ende een ghelove ende haerre alre eendrachtege minne met geliken werken ende die ewege minne goeds daer hise alle in bevaen hevet alsoe dat iegewelc es een wel verhouwen levendech steen van den tabernakel goeds ende daerna dat ieghewelcs leven ende sine oefeninghe edel ende hoge es daerna verciert hi meer den tabernakel godes dat es die heilege kerke nu wille ic voert mire materien volgen ende wille ons leeren hoe iegewelc redelec minsche gode sal maken j geestelec tabernakel daer hi verenecht met gode ewelec inne woenen sal eest dat wi nu rechte geleert willen werden soe sele wi merke iij dinc dat ierste dat wi merken selen dat es dat god vercoes principaleke beseleelle ende oliabpe sinen tabernakel te makene dat ander es datten god gemaect woude hebben van willegen offere alles den volcs van israel dat derde es dat ythamar aarons sone des oversten priesters alle die offerande ontfinc ende leverde voert den werclieden die wrachten ane den tabernakel goeds iegewelken na dat heme toe behoerde ende dit proeven wi aldus dat onse here sprac tote moysesse ende seide hem dese waerde siet ic hebbe gheroepenute sinen name beselelle hurys sone hurs sone van den gheslechte van jusa ende hebbene vervult met den geeste goeds met wijsheiden ende met verstendecheiden ende met conste in iegewelken werke te verpeisene wat datmen maken mach van goude van selvere ende van eere van marbere ende van gemmen ende van alderanden houte ende ic hebbe hem gegeven enen geselle oliabpe achisamechs sone van dans geslechte ende ic hebbe wijsheit gegeven in iegewelcs geleerts minschen herte opdatsi mogen maken alle die dinghe die ic u geboden hebbedat tabernakel der getonst ende die arke des getuuchs ende dat propiciatorium dat boven die arke es ende alle die vate des tabernakels die tafele ende hare vate dien alderpuersten candelere met sinen vaten ende dien outaer der dierbare crude ende dies verberrens ende alle hare vate dat lavoer met sire baschen die heilege gewaden inne te dienne aaronne den priestere ende sinen sonen opdat si mogen ufenen haren dienst in geheilechden ornamenten olie der salvinge ende sunderlinge specie welrikende crude in den heilechdoeme ende alle die dinge die ic u geboden hebbe die selen si maken hier mogedi merken ende proeven dat god riep ende vercoes ute al den volke van israel beseleele ende oliabpe datsi souden sijn die overste boven alle die wercliede in conste ende in wijsheiden hoemen dat tabernakel goeds maken soude met al dire cierheit die daertoe behoerede ende hieromme eest dat wi willen gode maken j ewech tabernakel in ons soe moten wi sijn beseleel ende oliab hiermede verstaen wi onsen vrien wille ende onse verstendecheit daermeede moten wi gehoersam sijn den geeste goeds ende alsoe werden wi vervult met allen godleken gaven j ewech tabernakel gode te makene in ons in cierheiden van dogeden also als beseleel ende oliab na der figuren waren vervult met menechfoldegen dogeden ende gaven een utewendech tabernakel te makene in den dienste goeds van der bediedeningen der namen beseleel huri ende hur eest alsoe dat wi dit willen beginnen ende volbringen soe moten wi beschouwen ende merken die naturleke geboerte beseleels ende oliabs daer si ute geboren sijn alsoe alse ons god selve noemt soe selen wi merken haerre vordere namen ende wat die namen bedieden beseleels oudervader hiet huer ende sijn vader huri hur es alsoe vele geseget als j vier hiermede versta wi dat vier der eweger minnen goeds daer iegewelke geboerte die van genaden es inne begint ende ute hurre dat es ute deser eweger minnen goeds was huri geboren daer wi die gracie goeds bi verstaen want huri ludet alsoe vele als mine lingde ochte mijn verlichtere hierin mogen wi merken dat de genade goeds es iegewelcs minschen lingde di mint want alsoe lange ende alsoe verre alsie die genade leidet ende wiset soe mach de minsche wandelen ende niet vordere ende aldus es oec die inblic der gracien goeds des minschen verlichtere want hi verclaert die inwendege ogen ende hi leert den wech der waerheit sonder dolen ende hi toent ten inde dat leven daer al goet inne es verborgen nochtan es groet middel ende ondersceet tusschen die genade die de joeden hadden ende die wi nu hebben want hoe vele si gracien ende dogeden hadden si moesten alle in die helle des dages der gracien ontbeiden daer wi nu inne geboren sijn ende hieromme riepense ende clageden ende suchten ende weneden ommedatsi ute hurre waren geboren want die h die anders niet en bediet dan openinge des monts roepinge der stemmen storminge des geests die middelde tusschen hen ende gode beide in der geboerten der gracien ende in der wedergeborten tote der glorien maer in desen dage der gracien nu soe es die h ave gewasschen metten bloede ons heren ende hieromme es onser oudervader ur ende onse vader uri dese sijn beide simpel sonder h want wi sijn al versoent ende hieromme in onser geesteleker geboerten soe willen wi altoes urre ende uri noemen sonder h ur sonder h es alsoe vele geseget alse licht och vier ochte verberren ochte ene venstere met desen iiij poenten versta wi iiij namen dat sijn iiij eigenscape die wi in gode vinden die oersake ende begin sijn onser geesteleker geboerten ende alle onser dogede want god es een licht daer alle dinge inne leven ende overmids dit licht werden alle dinge gescapen ende geordent met onderscede in haer naturleke wesen ende overmids gehelen toekeer ons geests tote desen lichte werden alle dinc volmaect in ons ende wederbracht in hare begin ende aldus werden wi den lichte geenecht ende herboren anderwerf ute desen lichte boven nature in der genaden ende in der wedergeboerten werden alle dinge onse eigen want wi hebben alle dinc wel geordent ende wederbracht in hare begin in desen beginne vinden wi in ons geboren j ewech licht dat es de sone goeds ute desen lichte ontfaen wi iiij manieren van lichte dat ierste es licht des hemels dat ons gegeven wert gemeine metten dieren ende dit verclaert onse lijfleke oegen ende dit es die hogeste cierheit der werelt ende des moten derven die verduemde eweleke want hare woninge sal sijn in deemsterheiden omdatsi te vergeves ende niet in den dienste ons heren dit licht der werelt georbert en hebben dat ander licht dat es die claerheit dis oversten hemels dien god gescapen heeft onsen gloriosen ogen ende hierinne sal sijn die wandelinge der glorioser lichamen ende in deser claerheit selen wi senleker wise anesien met groeter vrouden die groete claerheit des lichamen ons heren ende oec onsselves ende alre heilegen ende wi selen claerlike anesien die tekene van minnen die si in haren live dragen ende verdient hebben some in martilien ende selke andere in meneger maniren van scarpen levene daer si gode inne gedient hebben na dat iegewelc vermochte in bescedenheiden dat derde licht es geestelec dat es naturlec verstaenesse der ingele ende der minschen in desen lichte moghen wi bekinnen boven werke ende sonder werke der sinne overmids onse redelecheit goet ende quaet loghene ende waerheit ende hierinne begint die ierste cierheit der redeleker naturen dat vierde licht dat es die gracie goeds dat es dat wi gode behagen ende dat hi ons weder boven al behaget dit licht wert volmaect in iegewelken alse sine gracie wert verwandelt in glorien ende de mate sire glorien antwert der maten sire gracien dese iiij manieren van lichte ontfaen wi ute den ewegen lichte dat es ute der wijsheit goeds die ene fonteine es ende ene ierste regule alre waerheit ende alre creaturen hier na volget die ander eigenscap dat god genuemt es een vier dat es vier der minnen dat tusschen den vader ende den sone ontsteken es ende berrent in der ewecheit dit vier nuemt men den heilegen geest die vrie minne goeds die ene oersake es metten ewegen lichte dat wi gescapen ende gemaect sijn in der naturen ende wedermaect in der genaden ende geroepen ende genoedet toe der glorien die derde eigenscap es die wi in gode verstaen j verberren hiermede versta wi die eenheit godleker naturen die genuemt es vader overmids vrochtbarheit ende oersprinc haers ewechs werkens want al werken der persone ontsprinct in deser eneheit ende dese selve eenheit overmids hare minsamheit ende hare eigene edelheit trect in hare ende verteert ende verslent in hareselven al werc der minnen ende al dat daer geoppenbaert wert in anderheit want dese eenheit es gront ende ommevanc der minnen die al dat mint intrect ende overfoermt met haers selfsheit want dit verberren na de wise sijnsselves blivet altoes al verberrrende ende al verterende in eenheit ende en mach niet liden in hemselven ondersceit nochtan blivet yegewelc eigenscap in gode werkende haer eigen werc dat onvergankelec es alsoe wi vore geseget hebben die vierde eigenscap die wi in gode vinden die es genuemt ene venstere hiermede verstaen wi die eninge des ewechs worts met onser naturen dese venstere der eningen hout ons open dat rike goeds dese venstere der eningen was gode oppenbaer ewelec ende si es ons geoepent ter rechter tijt in deser eningen hevet ons van minnen die vader gegeven sinen sone ende die sone hevet hem ende ons wedergegeven sinen vader overmids sine werdige doet ende van minnen ende die vader metten sone hebben ons van minnen gegeven haerre beider minne dat es die heilege geest ende aldus es ons die eninge drivoldech vernuwet want god wilt in ons bliven ende woenen eest dat wi hem dogedeleke leven siet dit sijn iiij eigenscape die wi in gode vinden die een gemeine begin ende inde sijn alles levens beide in der naturen ende in der genaden ende dit merken wi in die bediedinghe des namen ur nu suldi weten dat ur hadde enen sone die was geheten uri ende alsoe gelikerwijs wert uri geboren in ons daer wi volheit der gracien bi verstaen ute dien iiij proprieteiten die wi in gode gevoelen want uri ludet alsoe vele in dietsche alse mijn licht ochte mijn vier ochte mijn verberren ochte mine oepeninge ende iegewelc poent van desen iiij hevet in hem bevaen volheit der gracien goeds ende hieromme sijnse altoes ongesceden want si werden geboren in ons ute gode als j gelike goeds met iiij gaven antwerdende den iersten vieren daer si ute geboren sijn in iiij wisen ende alse wi dese iiij ontfaen dan werden wi sunderlinge sonen goeds ende dat es overmids dese iiij gaven die hi ons verdient hevet met sire werdeger doet die natuerleke sone jesus christus onse broeder die elken minnenden vervult meer ende meer anders ende anders na mate ende maniere sire werdecheit in minnenne ende sire naheit in bekinnene ende hieromme sprect iegewelc die mint in eenre sunderlinger wijs van der volheit sire genaden mijn licht in den gronde mijnre verstendeger cracht mijn vier in den gronde mijnre minnender cracht mijn verberren in den gronde der enecheit mijns geestes mine openinge in den overgange mijnre gedachten dat licht der gracien goeds in den gronde der verstendecheit dat ghevet ons getuge alre waerheit ende alre wijsheit want et wert geboren in ons sonder onderlaet ute der eweger waerheit ende wijsheit goeds ende hieromme es dit licht geestelec ende ongebeelt ende blivende boven de memorie in den grond der verstendecheit ende hieromme leret die waerheit bloet sonder exempel ende leringe van buten ende aldus blivet dit licht ewech want et es boven senlecheit ende overmids dit licht wert geheert ende geregeert ende bekint sonder dolen al dogedelec leven dit es die gave der claerheit ute gode ende die ierste wise in ons daer wi mede geliken der eerster eigenscap die wi in gode vinden anderwerf sprect hi die mint ute gevoelne ende volheit sire genaden mijn vier inden gronde mijnre minnender cracht dat sonder middel ende sonder onderlaet berrent ute den heilegen geeste dit vier der minnen es in den gemoedde j fundament ende ene principale gave ende wortele alder dogede al wert ons van gode licht ende vier tegadere gegeven wi gevoelen eer des viers want et sijn beide gaven van genaden ende niet van naturen ende hieromme ontfaen wise ute der vriheit goeds overmids den heilegen geest ende gevoelen eer des viers der minnen ende overmids dat vier onser minnen blivet in ons j claer bekinnen dese ij eigenscape dat es licht ende vier leren ons te volbringene alle dogede noch sprect hi diepere ende innechlekere die mint mijn verberren in den grond der enecheit mijns geests dat wert sonder onderlaet geboren ende vernuwet ute der hoger enecheit goeds ende eiscet mi ende trect alle uren te nieute te werdene in mi selven omme j te sine met gode in minnen dit trecken es een innech gerinen ute dier overweseleker eenheit goeds daer alle minnende inne gesmolten sijn met enen ommevange in ene minne hierute compt in ons j verberren dat es ene verborgene hitte ende die vervult die eninge onser overster crachte ende dese hitte verteert in ons alrehande middel ende beelden ende dit verberren es ene volmaectheit in alre doghede want et es j gebreken des geestes in minnen daer hi hem lidende houdet ende wert verberret ende verteert in den onbegripeleken ommevange der eenheit goeds die met ewegen hongere ende met ghelosteger niedecheit aldat mint begaept ende verslint ende verteert in haerselves eenheit ende ute deser selver eenheit wert altoes geboren j nuwe verberren daer de geest sine hogeste offerande inne doet want hi berrent ende verberrent ende wert geoffert tote in sine hoechste salecheit noch sprect hi die hoge mint van idelheiden ende van claerheiden sijns gronts mine openinge in den bloeten overgange mire gedachten die hevet mi ontbloet ende gheledecht mijnsselves ende alre dinc ende gewijdt ende getoent dat ewege leven dese openinge dat es enen oppenbaringe ute dien verborgenen levene dat wi leven met christo in gode ende dese oppenbaringe maect ons hoge ende rike diepe ende lanc ende breet want si enecht ons den ongemetenen levene dat alle dinc bevaen hevet ende hieromme hoe dese oppenbaringe es in haer selven dat es onsegghelec want men machse niet toenen noch leren met waerden noch met exemple noch met genen geliken maer si vloeit ute gode ende oppenbaert haerselven in die verhavene ghedachte ende tehans alse de geest daerinne scouwen wilt soe wert hi wiseloes ende een met dien lichte een ende hi verliest al ondersceet ende redelec gemerc in den widen omvanghe der oppenbaringen goeds daer hi inne wert verclaert ende doerscenen met godleken lichte ende geenecht der ierster waerheit die god es daer die oppenbaringe ute compt die ons alle waerheit leert ende wederleidet in die fonteine alre waerheit daer al gewarech leven inne begint ende indet siet dese ij leste eigenscape dat es verberren ende openinge die enegen ons met gode alsus hebben wi ontbonden dat uri bediet volheit der gracien goeds overmids iiij gaven ende van urie was geboren beseleel dien god sunderlinge vercoes sinen tabernakel te makene in der ouder wet alsoe gelikerwys wert ute volheit der gracien goeds geboren in ons een gehoersam wille dien god verkiest j doechtsam leven te levene daer gode inne regneren wilt beide hier ende in der ewecheit nu sele wi voert merken dat dese iiij eigenscape met alle den gaven goeds sijn bevaen in tween poenten dat es in minnene al gerechtechteit ende in bekinnene alle waerheit want soewie in heme gevoelt gehele gherechtecheit hi gevoelt sijn vier der minnen dattene stoect tote alle dogeden ende in denselven gevoelt hi sijn verberren dattene offert ende enecht in gode ende hieromme geesteleke te merkene soe es hi uri ende ute heme wert geboren beseleel dat es j vri ghehoersam wille voert soewie in hem hevet kinnesse alre waerheit hi gevoelt sijn licht dat de minne ordent ende alle hare werke ende hi gevoelt sine openinge daer dat verberren des geests altoes inneneiget met eweger gelostecheit ende in desen es hi wel achisamech ende ute heme wert geboren oliab dat es j claer verstaen beseleels geselle daer wi bi merken enen gehoersamen wille siet aldus minnen gerechtecheit ende bekinnen alle waerheit dat es uri ende achisamech dese ij sijn ute gode geboren ende en mogen niet sceden want si sijn als twe ghebroedere geboren ute enen vader ochte als ij riviren die leven ute eere fonteinen ende dit bediet ons wel die name achisamech want achisamech ludet alsoe vele als ic ben sterckende minen broeder ochte ic ben ene vestecheit mijns broeders ende hieromme in lichte der waerheit wert dat vier der minnen altoes gesterket ende in openingen der ghedachten wert de geest temale verberrent ende gode geenecht van dien namen oliab nu behoevet ons te merkene oliabpe des achisamechs sone ende beseleelle urijs sone dit waren ij gesellen die god vercoes sinen tabernakel te makene oliab es alsoevele gheseget alse crankende sinen vader ochte bescermende sinen vader want alse oliab dat es j claer verstaen hem nederkeert met ghemerke in menechfoldecheit der dogede ende goeder werke soe wert gehendert ende ghecranket di hoge ghedachte in claren scouwene der bloeter waerheit daer hemelsche walost inne geleget die ander name hoe oliab j claer verstenesse es bescerminge sijns vader dat es in den insiene sonder allen commer der senlecheit daermede wert alle waerheit geleret bescermet ende vastegehouden in haers selvesheit siet dese ij namen met haren werken utesiende ende insiende die moten eigen bliven onsen verstane alsoe lange als wi hier leven ende aldus sijn wi oliab geboren ute dire hoger gedachten die alle waerheit anesiet nu was dese oliab j meester van timmerwerke ende hieromme verhiew hi ende vuegede die tabelen des tabernakels tegadere in rechter ordenen ende hi was oec j meester alles werkes datmen metter naelden werken mochte ende hieromme voegede hi die cortinen tegadere daermen den tabernakel mede decte ende daerinne naeide hi alle die cierheit der men gedinken mochte ende hi was oec constich ende meester in onderscede van alderhande varuwen ende hieromme ordineerde hi alle dinc alsoe alst rikelecst was ende eerlic cierde den tabernakel goeds ende hi was van dans gheslechte alsoe gelikerwijs moet onse verstaen meester sijn ende merken al onse inwendecheit ende met bescedenheiden anesien al dat wi vanbinnen begripen in doene ende in latene ende dat selen wi besniden meerren ende minderen lingen ende breiden also dat wel geordent si in die eere goeds dan selen wi dit begrijp cleden ende decken met inwendegen geesteleken werken ende die selen wi tegadere voeghen met rechter intencien ende dan selen wise cieren ende daerinne naeien al die innege oefeninge ende alle di verborghene werdecheide die beseleel j gehoersam wille ende oliab j claer verstaen met al hare lust geviseren connen ende dan selen wi de varuwe onser dogeden merken ende ordeneren elke doget in haere eigene stat daer si den geest meest ciert ende hiermede sijn wi oliab van dans geslechte daer wi vonnesse ende ordeel bi verstaen want wi hebben den tabernakel ons levens in gerechten vonnesse ende ordeele beseten hiermede moeten wi noch sijn beseleel urijs sone daer wi mede verstaen enen ghehoersamen wille die altoes nuwe geboren wert ute minnene die gerechtecheit want beseleel es alse vele geseget als een scadue goeds ocht een godlec ommescaduen die scadue es ene figure ende ene gelikennesse iegewelcs dincs daer si na gesaect wert alse dat dinc wel middelt tusschen sine scadue ende j claer licht eest alsoe dat die jegeworp des lichs vast ende gestadech es ende niet dorescinech want in der locht ocht in den viere ochte in ongestadecheit des waters en wert de scadue niet wel onthouden noch rechte bekint siet aldus wert iegewelke scaduwe gesaect van drien dingen dats van den lichte ende van den middele ende van den jegeworpe des lichs nu suldi weten dat dat licht daer die scaduwe goeds ave gesaect wert dat es christus na sire godheit dat middel daer si na gemaect wert dat es sine werdege menscheit overmids volheit sire genaden ende sire verdiensten die jegewoerp die de scadue selve wert dat es onse eigen wille alse hi niet en es dorescinech gelijc der locht overmids hoverde noch berrende gelijc den viere overmids ongeordende minne noch vlietende ongestadecht gelijc den watere overmids genoechte des lichamen maer alse onse eigen wille met vaster gestedecheit gekeert wert ten lichte waert met willeger onderworpenheit dan wert hi beseleel die scadue goeds want in dienselven ogenblicke dat hem de wille keert soe gevet god sijn ewege licht in die verborgenheit des geestes ende met dien lichte wert de geest geenecht in der verborgenheit goeds ende ute dire enecheit wert geboren volheit der genaden in enecheit der overster crachte ende ute volheit der genaden wert geboren j gehoersam wille dat es beseleel die scadue goeds ende dit moet al sijn overmids dat middel der werdeger verdiensten ons heren jesu christi ende aldus sijn wi ur overmids enecheit met gode ende uri overmids volheit der gracien ende beseleel die scadue goeds overmids enen onder worpenen ghehoersamen wille ghi wet wel dat hare die scadue altoes beweget na alle die maniere desgeens daer si ave comt ende volget hem na in allen sinen wegen sijn wi dan die scadue goeds overmids ghehoersamheit van wille soe moten wi volgen den geeste goeds ende sire bewegingen vanbinnen ende wi moten volgen der menscheit ons heren ende sire leren vanbuten beide in rade ende in geboden ende aldus hebben wi die eerste eigenscap die ons beseleel bediedet die andere eigenscap dat hi es een godlec ommescaduwen dat es daer die gehoersame wille hemselven overgeven hevet der vriheit goeds ende smaect in sire overgegevenheit der vriheit ende der enecheit die god selve besit ende dit vercriget hi overmids een verloegenen ende een willech overgeven sijnsselves daerinne wert hi goeds ommescaduinge ende god sine ommescaduinge want god rust ende woent in heme ende hi in gode ende iegewelc es desanders ommevanc in een ewech gebruken ende dit es in die enecheit gods daer al werc ende al geboerte beide inder naturen ende inder ghenaden altoes begint ende weder indet ende hieromme es beseleel van den geslechte van juda dat bediedet beliende ochte glorificerende want die ghehoersam wille moet altoes gode belien ende glorificeren in allen sinen werken want hi es gheboren ute gode ende met allen sinen werken weder geneiget in gode ende aldus es hi j meester ende van gode vercoren te makene j tabernakel goeds ende iegewelc die geleert was die ontfinc wijsheit van gode te werkene ane den tabernakel goeds alsoe gelikerwijs iegewelke cracht in den minsche die onderworpen es der edelre ghehoersamheit die es geleert ende hevet wijsheit ontfaen van gode te werkene ewege werke ane den tabernakel goeds siet aldus hebdi die geboerte ende hare bediedenesse wie si sijn die maken den tabernakel ons heren beide na der figuren ende na der waerheit van dien namen aaron ende ythamar nu willen wi voertspreken van ythamarre aarons sone dies oversten priesters die di offerande ontfinc van al den volke van israel ende wederleverde den werclieden ende van dien willegen offere maecten si den tabernakel ons heren aaron ludet alse vele als j berch der starcheit hiermede versta wi dat overste des geests daer god inne regneert want isaias die prophete sprect comt laet ons opgaen toe den berge ons heren ende toe den huse goeds jacobs dat es j verwennere want die in desen huse op den berch der starcheit comt hi verwint alle dinc ende hi sprect voert ende dit huus al ons leren sine wege dat sijn die ghebode ende wi selen wandelen in sine pade dat sijn sine hemelsche rade want van desen berge syon dat es j spigel alre waerheit ende ene bescouwenge alre gerechtecheit ute hem sal gaen de wet ende dat wort ons heren van jherusalem dat es die berch want hi es gesichte des vreden dit es aaron die onverwenleke berch der starcheit hier ute wert ithamar geboren daer wi overnaturleke vriheit met verstaen want ithamar ludet alsoe vele alse j palme des eilants palma dat es j palmboem ochte sine vrocht ochte victorie ochte ene ontplokene hant dat overste ons geests geenecht met den geeste goeds dat es j berch j eilant daer de welde vloede der godheit ommevloeien ende die rivieren der mensceit ons heren met alle den sinen toevloeien hier in dit eilant wert ithamar dat es vriheit die groene palmboem geboren die altoes gelijc den palmbome hare groenheit behout ende dat es overmids hare hoge gheborte want die blixeme des hemels dat sijn alle vergaderingen van winde der hoeverden die en mogen hare deren niet ende coutheit der erden ende der watere dat es mesmogen ontrouwe haet ende nijt ende ongestedecheit der creaturen dit en mach al di groenheit overnaturleker vriheit bederven niet want hierinne ghelijct si den palmboeme ende si bringet hare vrocht haesteleke alsoe die palmboem doet die wast in syrien ochte in egypten syrien bediedet ons enen outaer ochte hoecheit egypten demsternesse ofte bedroeftheit waneer wi onsselven met werdeger vriheit overgeven gode ende offeren ons op den outaer der vriheit goeds die alder hoechden hoecheit es soe wast onse vriheit in syrien ende bringet haesteleke vrocht die gode wel behaget dactilen dat sijn druven die ons dronken maken ende boven al doen goeds ghesmaken maer alse wi onsselves vertien ende geven ons vrilec gode in alle dien dingen die ons jegen sijn ende die ons swaer sijn weder den geeste ochte der naturen soe wast die palmboem der vriheit in egyptenlande ende bringet sine vrocht haesteleke rijp vore gode ende dat sijn die vrochte die ons effenen ende saten ende gode gelijc makenende boven al den gront der dogede doen smaken siet aldus sijn wi ithamar dat es vriheit den palmboeme ende sire vrocht gelijc ende overmids dese vriheit vercrigen wi victorie van onsen sunden ende van al onsen vianden ende wi gesmaken in hare de vrocht al onser dogede sonder enege bevreestheit ende onse vriheit ontfeet alle onse dogede van beneden ende si ontfeet alle die gaven die ons god gevet van boven ende si es selve ene enege vrocht daer al onse gemetene goet in vergadert es ende si es sonder mate in haren gronde daer si gewortelt es in der vrier enecheit goeds ende overmids den rijcdoem ende de gewout onser vriheit soe mogen alle onse crachte dogede werken ommedat si vri sijn in hare want sonder vriheit en wert nie loenleec werc gewracht ende hieromme es onse vriheit gelijc ithamare aarons sone want si hevet in hare bevaen alden geesteleken rijcdoem daer men den tabernakel goeds ave maken sal ende si es gelijc eere palmen dat es eenre ontplokenre hant die altoes gevet ende niet en onthoudet want si es ute der rijcker vriheit goeds geboren ende hieromme hefse god treserier gemaect opdat si levere elker cracht die ane desen tabernakel werken sal dat hare toebehoeret iegewelke doget te volbringene ende hieromme selen wi christum navolgen ende gaenop in vriheiden ende offeren ons over in die vrie enecheit goeds ende hiermede sterven wi alle uren onsselves ende besitten een ewech vri leven in gode ende dit dede christus na der minsceit van den beginne dat sijn geest gescapen was ende des sal hi eweleke plegen want hierinne geleget sine salecheit ende alre creaturen die gode verenecht sijn wi selen oec nedergaen vrileke ende verlogenen onsselves in alle der swaerheit die ons toecomt ende alsoe dragen wi onse cruce ende sterven der naturen ende volgen anderwerf christum na die omme onsen wille nederghinc in alre elendecheit tote der doet des crucen ende met desen ij poenten dat es met sinen opgane ende met sinen nedergane in vriheiden soe hevet hi ons vriheit in gode gecocht ende in deser selver manieren moge wise in ons vercrigen ende besitten ende anders niet siet aldus sijn wi ur overmids enecheit met gode ende vri ute gode geboren overmids volheit der genaden ende beseleel ende oliab overmids enen gehoersamen wille ende claer verstaen dat beide ghesaect wert ute volheit der gracien goeds ende wi sijn ithamar aarons sone overmids vriheit van levene ende in vriheiden soe offeren wi op alle onse dogedeleke werke vanbeneden ende in der selver vriheit ontfaen wi alle die gaven die ons god gevet vanboven ende overmids willege gehoersamheit ende claere bescedenheit soe maken wi van deser willeger offeranden onser dogede ende van der riker gaven goeds j ewech tabernakel in ons ende dit gebiet ons christus te makene in allen manieren van cierheiden der dogede alsoe alst moyses van goetswegen geboet te makene in alle manieren van sunderlingen werken vanbuten ende dit begennen wi aldus die exposicie vanden eersten decsele des tabernakels dat scone metter naelden bewracht was van iiij varwen dat bediet die wet gods met allen doeghden onse here sprac tote moysesse dese waerde ghi sult maken x cortinen van bysse getwerent ende van iacincte ende van purpere ende van roeder varuwen twewerven geverwet hier mogedi merken dat onse here ten eersten dat dac des tabernakels beval te makene ende daerna die wande die dat dac dragen ende onthouden souden ende dit bediet ons datmen dickewile die doget lange moet ufenen eer men claerleke den gront der dogede bekint die de doget in haere cierheit draget ende onthout met desen x cortinen die wi maken selen soe versta wi ene volheit der wet in ufeningen vanbinnen overmids onse redeleke gevoelen dat vijfsennech es inwert kerende te gode ende utewert kerende tote allen minscen na wise der x ghebode dese redeleke ufeninge udewert ende inwert kerende na wise der wet ende na de gebode ons heren die moet sijn van iiij varuwen dierste varue es wit gelijc bocrane die andere hemelvaruwech die derde violeit die vierde dobbelvierech roet hiermede verstaen wi dat elke doget in ons moet hebben iiij varuwen dat es dat si vierevoldech moet sijn gewracht die ierste varuwe moet sijn dobbelbyssinen blickende wit van sachten vlasse hierinne merken wi dat wi moten sijn simpel ende onnosel dat es dat wi onsselven niet soeken en selen noch meinen in ne genen dingen soe hebben wi j begin alre doegdeleker werke ende hieromme was die werpte van allen den cortinen van bysse getwerent alsoe gelikerwijs soe moet die werpte al onser dogede dobbel onnosel sijn ende daerin mogen wi weven alle dogede ende anders niet ende hieromme wille wi simpel ende onnoesel sijn soe moten wi alle dogede scerien van witten twine dat es dat wi onse gewin noch onse gerief principalec niet soeken en selen noch meinen in lijfleken dingen noch in geesteleken dingen alsoe hebben wi die warpte dobbelvanbysse gescerijt die ierste inslach die wi hier innedragen selen die moet van denselven sijn want al es di warpte dat es onse eigene aneghenomenne staet onnoesel blickende wit ende sachte nochtan moten wi striden in al onsen werken omme dieselve onnoeselheit te behoudene want die viant ende de werelt ende onse eigene nature die becoren ons onsselven te meine ende onse gerief te soekene ende alsoe worde onse werpte besmet ende bedervet met alselken onsuveren inslaghe ende die gesciede adame onsen eersten vader die van gode puer onnosel was gescapen ende overmids becoringe begaf hi gode ende sochte gerief ende met dienselven verloes hi den staet der onnoeselheit met dien onsuveren inslage ende hieromme sal onse staet onnosel bliven soe mote wi ons selven wederstaen ende verwinnen in allen dingen ende alsoe hebben wi gescerijt tote allen dogeden ende in elken verwenne daer wi onnoselheit behouden soe weven wi enen vaessche van denselven dit es die eerste varuwe in alle die cortinen ende in allen dogeden die andere varuwe die wi innedragen selen die sal iacinctinen sijn dat es hemel varuwech dese varuwe vertoent hare donkerlec ochte claerlec na die maniere dat die locht verclaert es men ende meer van den scine der sonnen hierinne merken wi gherechte bescedenheit vanbinnen die wi behouden selen in al onsen werken ende die wert altoes verclaert met hemelschen lichte dat es metter gracien goeds min ende meer na dat iegewelc verlicht es van gode dit es die ander varuwe elker cortinen ende elker doget die derde varuwe in allen dogeden die sal purperen sijn geverwet met bloede van vesschen die leven met hemelschen dauwe hiermede versta wi meltheit van gronde want si doet vloeien dat bloet des minschen in allen sinen aderen ende si verhit ende verblijt temale de nature ende meltheit van gronde swemt in der ghenaden goeds gelijc den veessche in den watere ende dat melde herte levet van den dauwe des hemels dat es van sunderlinger visitacien dies heilechs geests eest also dat wi alle dogede werken ute enen bliden melden gronde soe mint ons god ende hiermede hebben wi die derde varuwe van allen den cortinen ende van allen dogeden die vierde varuwe van allen dogeden die es coccinen dat es vierechroet twewerf geroet metten bloede van cleinen wormkenen die leven van loveren in dire woestinen hiermede versta wi karitate die alle dogede ciert ende volmaect ende si es dobbel roet ende gelijc den viere want si enecht ons met gode ende met onsen evenkersten eest alsoe dat wi cleine oetmoedege woermkene willen sijn ende scuwen dat de werelt soect ende wandelen ende leven in der woestinen boven alle creaturen ende daer sele wi ons spise nemen in graciousen grunen loveren dat es in hemelscer ufeningen alsoe moge wi die edeleroede varuwe maken die alle dogede verciert want sowie karitate in dogede ufent overmids sine affectie ende sine devocie verteret hi sijn eigen bloet in der eren goeds ende in orbore sijns evenkerstens ende alsoe hevet hi die virege varuwe diemen vlammech noemet want si verberrent alle gebreke ende si volmaect alle dogede ende hieromme gevet hi dat brulochtcleet dien edelen coccinen mantel omme dien christus die hoge oetmoedege minnere droech in den dage der minnen doen hi sijn bloet in minnen verteerde ende die werke der hoechster karitaten volbrachte in die ere sijns vaders ende in orbore alre minscen ende te enen tekene sire minnen droech hi dien roeden mantel ende enen purperen roc in tekene sire meldecheit want hi was doen brudegoem in der hoger sollempniteit ende woude ons doen verstaen dat hi j melde coninc ware ende j prince gerechter minnen ware siet aldus was elke cortine van desen iiij varuwen die ic u genoemt hebbe ende alsoe gelikerwijs moten wi werken elke doget in virevoldeger varuwen want die anegenomene staet ons levens die moet onnosel sijn dat es die werpte in allen dogeden ende onnoeselheit moten wi met stridene behouden in allen goeden werken want in der onnoeselheit wert die gedaet ghestadecht van allen dogeden ende hieromme es si di werpte ende die ierste inslach alre doechsamheit ende in allen dogeden mote wi besceden sijn ende melde van gronde ende vol van karitaten dit sijn iiij principale varuwen die alle dogede cieren na den wille goeds in dese iiij varuwen geboet onse here beseleelle en oliabpe dat si daerinne werken souden ende naeien metter naelden menegerande cierheit alsoe gelikerwijs sal onse gehoersame wille ende onse verstaen setten in dese iiij varuwen alderhande cierheit van dogeden in die witte varuwe der onnoselheit daer inne selen wi setten rode roesen altoes te wederstane al dat ondoechsam es alsoe behouden wi die puerheit ende crucen onse eigene nature ende dat sijn rode rosen van suten gore die serewel cleden in die witte varuwe noch selen wi in die onnoeselheit naeien goutbloemen daer wi mede verstaen ghehoersamheit want alse die sonne opgeet in orienten soe ontpluct hare de goutbloeme jegen de raeie der sonnen ende keret hare altoes omme al neighende jegen de hitte der sonnen tote in occidenten ende in der nacht luuct si hare toe ende verberget hare varuwe ende ontbeidet weder der sonnen opganc alsoe gelikerwijs sele wi overmids ghehoersamheit onse herten ontpluken jegen dat inscinen der gracien goeds ende oetmoedechlecke al nigende sele wi der gracien goeds volgen alsoelange als wi die hitte der minnen gevoelen ende alse dat inscinen der gracien sijn nuwe beroeren ophoudet ende wi hitte vanminnen lettel ochte niet gevoelen dat es die nacht dat wi onse herte selen toeluken iegen al dat ons becoeren mach ende alsoe sele wi die goutvaruwe der minnen in ons beluken ende ontbeiden enen neuwen opganc der sonnen met nuwen lichte in nuwen beroerne ende hiermede moge wi onnoeselheit in haerre cierheit behouden altoes in die iacinctine varuwe die der locht gelijct daerinne sele wi vogele naeien met diversen plumen dat es in onse bescedenheit soe sele wi dragen met claren gemerke dat leven ende die werke der heilegen die menegerande sijn ende dat sijn hare diverse plumen die gracioes ende sere te bewonderne sijn ende daermede sijn si gesiert ende opgevloegen in dat ewege leven dit sijn vogele die wi met erenste merken selen wille wi hen geliken in den plumen soe mogen wi hen volgen in der eweger rasten in dat purpere dat es violeit ocht bloedech roet ende bediedet ons meltheit daerinne selen wi setten die waterbloeme ene aplompe ende si bediet ons j vri besitten alle dier rijcheit goeds want in die aplompe merken wi iiij dinge si hout hare altoes boven den watere ende heft iiij groene bladere tusschen hare ende dat water ende si es gestadecht in den gronde ende es boven ontploken der sonnen ende si es ene medicine dengenen die verhit sijn ende aldus mogen wi overmids meltheit met vriheiden van geeste besitten die vloede alle der rijcheit goods ende tusschen dat vrie besitten ons geests ende die vloede der melder gaven goeds soe sele wi hebben groene bladere dat es gracioes anesien hoe die eweghe meltheit goods altoes vloeit met nuwen gaven ende hoe die gaven altoes utevloeien met onderscede na wise der geminder diese ontfaen ende hoe de principale sake alre gaven es die melde gront der minnen goeds ende die naeste sake es die wise melde gront der creaturen die hem gode geliken can want die rijcheit der gaven goods die en mach nieman weten noch besitten dan die wise melde mensche die uter rijcheit goeds wijsleke ende meldechleke geven can allen creaturen aldus sele wi die meltheit cieren soe werden wi gestadecht in den gronde alre gaven dat es in den gronde der watere ende wi selen onse herte ontpluken bovenal tote der waerheit ende toe der sonnen der gerechtecheit ende aldus sijn wi medicine alle der werelt want die melde herte die goeds rijcheit besit die moet geven troesten ende laven ende vercoelen alle die bedroeft sijn ende hier mede es die purper varuwe geciert in die coccine varuwe dat es in der vireger minnen daerinne sele wi setten clare sterren dat es innech devoet gebet omme orbore ons evenkerstens ende werdege verborgene ufenenge tusschen ons ende gode dit sijn sterren die met claerheiden die si hebben hemelrike ende erterike verlichten ende si maken onsselven claer ende vrochbaer vanbinnen ende stadegen ons in dat firmament dies ewechs levens voertmeer sele wi in dese iiij varuwen setten alle die cierheit van dogeden die onse vrie wille ende onse verstaen in gerechter gehoersamheit geviseren connen ende aldus volbringen wi die waerheit die betekent was in die gecierde cortinen der joden hier na sprac onse here aldus die lingde elker cortinen die sal hebben xxviij maten ende die breide viere eenre maten selen alle di cortinen sijn hier suldi weten dat elke cortine hadde van elker varuwen vij vaesschen onderscakiert ende geordent alsoe als ic vore geseget hebbe dat ware xxviij vaesschen ende elke vasche was ene mate breet dat waren xxviij maten ende dit was die lingde elker cortinen hierinne merken wi dat elke doget in ons moet hebben xxviij maten in der lingden want si moet beginnen ende inden in volheit der gracien goeds want iegewelc goet minsche ute der volheit sire gracien die hem gode sunderlinge verleent hevet soe volbringet hi de wet der x gebode na sijnre wijs ende dat moet sijn overmids vij principale dogede ende elke doget van vij wert virevoldeger wijs gewracht alsoe als ic u vore geseget hebbe ende dat sijn xxviij maten van elker varuwen vij vaesschen ende vij maten ende in volheit der gracien daer alle dese dogede begennen ende inden daer sijn si een geestelec staet ende j leven ende hieromme hevet elke doget in haren gronde die lingde alre dogede want si begint in die witte varuwe der onnoeselheit ende blivet onnosel ende si wert volbracht in die dobbel roede varuwe der karitaten ende elke cortine was iiij maten breet hiermede proeven wi dat wi onse doechsamheit breiden selen inwert te gode ende utewert tote alle minschen ende dit moet sijn virevoldeger wijs in iegewelken goden werke want iegewelc goet werc moet van noede hebben iiij eigenscape want et moet gewracht werden onnoesellec bescedelec ende meldelec ende karitatelec ende elke eigenscap van desen vieren gevet die andere iij eigenscape in hare want menne machse niet sceden ende hieromme was elke vaessche van den inslage dwers dore die cortinen iiij maten lanc ende dat was die breide iegewelker cortinen hierna sprac ons here aldus ghi selt die v cortinen tegadere voegen in j seil ende die andere v in j ander seil ende ghi sult maken l strecke van iacincter varuwen in iegewelken deele in die siden ende in hoechden van den cortinen ende alsoe innegenaeit die strecke dat elc strec jegen den anderen come ende die l stricke den anderen werden toegevoeget in l guldene ringe daermen mede tegadere sal voegen die seile van den cortinen alsoe dat j tabernakel werde hierinne verstaen wi dat wi moten onse inwendege salecheit dat es onse geesteleke gevoelen vergaderen ende ledech houden in j redelec bevenden ende inkeren toe der waerheit die god vertoent vanbinnen ende also wert ons vanbinnen geleert die rechte weg der dogede ende der gebode ons heren ende in der selver ledecheit moten wi ons senleec utekeren met enen redelecken bevoelne toe der heileger scrifturen ende toe den levene der heilegen soe wert ons vanbuten geleert die selve wise der dogede ende der geboden ons heren ende dit redeleke bevenden utekerende ende inkerende dat sijn ij seile van x cortinen daer de dogede ende die gebode goeds inne vergadert sijn ende elc seil van desen tween moet hebben l strecke van iacincter varuwe ende hiertoe mote wi maken l ringe van goude daer men die strecke inne vergaderen sal hiermede proeven wi dat wi moten dragen in onse redeleke gevoelen j minlec begeren de wet goets met allen dogeden te volbringene in die ere goeds nu es onse redeleke bevoelen vijfsennech ende iegewelc sin van den v mint ende begert in die ere goeds te volbringene die x ghebode met allen dogeden ende hieromme hevet elc sen x rhinge van goude dat sijn die v sennen l ringe ende in elken rinc vergaderen ij strecke dat es ute elken seile j strec ende elc strec bediet ons j verclaert ghemerc udewert siende ochte inwert siende ochte die waerheit die geleert wert vanbuten ende vanbinnen gelijc es dat die cortinen der dogede niet en rimpen maer altoes effene gelyc onthouden werden in die guldene ringe der minnender begerten in deser vergaderingen der cortinen in j decsele soe was die breide alle der cortinen xl maten ende die lingde xxviij ende aldus was die breide der cortinen die lingde des decsels worden ende die lingde der cortinen die breide des decsels hiermede verstaen wi eene vergaderinge alre dogede ende alle der gebode in enen geestelecken staet want die vij dogede vierevoldegerwijs geufent ende beseten die maken xxviij maten ende si cieren ende leren ons ter rechter siden en onnoselheiden ende in allen dingen die ons vorderen mogen ende si bescermen ons ter slinker siden jegen al dat ons henderen ochte vertragen moge ende aldus maken die vij dogede die breide eens geesteleecs staets die x gebode volmaken die lingde want die vij gebode virevoldeger wijs geufent ende beseten ordineren ons utewert dogetsamlec tote onsen evenkersten met xxviij maten ende die iij andere gebode voegen ons dogetsamlec inwert te gode met xij maten ende aldus hebben wi die lingde van xl maten hierna seldi weten dat dat tabernakel was virecantech sonder in de lingde want die wande varen x maten hoge in elke side ende et was boven slechteffene ende x maten breet gelijc den vloere binnen di tes tegadere ommegaens sonder de vloer xxx maten ende et was xxx maten lanc ende stont oest ende west alsoe onse kerken doen in dat oestene jegen der sonnen opganc waest altemale open ende indat westene altemale besloten nu was dit decselevandencortinen xxviij maten breet ende hieromme gebrac heme in der breiden in elke side des tabernakels ene mate dat die erde niet en ruerde hiermede verstaen wi dat die gront ons vrien begrijps es eenvoldich sonder wise ende ongebeeldet van allen dogeden ende hi blivet altoes ledech in hemselven ende ongebeeldet van allen dogedeleken werken ende ute sire vriheit begint hi alle wise der dogede opwert te werkene ene mate boven hemselven want hi soeket die ere goeds ende anders niet ende hieromme en mogen die cortinenderdogede sinen gront niet gereiken want in hemselven en es hi anders niet dan weseleke minneendevriheit ende hieromme sijn alle onse crachte met al haren werken in den gronde ons vrien begrijps eenvoldech ende ongebeelt ende een met dien vrien begripe hier na seldi weten dat in dat westinde des tabernakels soe hinc dat decsele van den cortinen over den tabernakel x maten lanc ende xxviij maten breet ende dit inde des decselen x maten hoge dat cloefmen in drien ende in elke side waren dese inden ix maten breet gelijc datsi van den siden des tabernakels quamen maer de middelste partie die rechte van boven nederquam die was x maten lanc ende breet gelijk den tabernakele die ene partie die van der rechter siden quam die was wederomme geboeget toe der slinker siden ende die slinke partie toe der rechter siden alsoe datsi tweevout lagen in dat westinde des tabernakels ende si hingen oec ene mate boven die erde alsoe alse si in die siden daden want et was die selve breide maer die middelste partie van desen drien die van boven nederquam die x maten lanc ende breet was die bedeckede die andere ij partien want si ginc van boven neder tote der erden ene mate onder alle die cortinen ende aldus was dat decsele van den cortinen drivoldech in dat westinde des tabernakels hierinne werden wi geleert dat die staet van allen dogeden drivoldech es in dat overste ons tabernakels dat es in die eninge onser overster crachte want onze memorie besit de waerheit ende alle dogede metten insiene in der verstendecheit want daerinne werden alle wisen der dogede geleert ende onse verstaen wederomme gevoeget toe der memorien besit die selve waerheit met allen dogeden metten insiene in der memorien want daerinne werden alle wisen der dogede beseten ende onthouden maer si en roeren den gront der enecheit niet want si sijn beide gebeelt met wisen der dogede ende hieromme en gaen die cortinen der dogede maer ix maten neder in beiden siden ende in dat westinde des tabernakels oec want alle geordende wise der dogede sijn bevaen in ix pincipale wisen daermen mede versteet ix ordenen ochte ix core der inghele ende der heilegen maer die derde cracht in der hoger eningen dat es die minnende cracht die ciert ende overformet alle wisen der dogede met minnen ende si geet noch ene mate nederre met haerre cierheit ende met allen dogeden tote in den gronde der enecheit ende hieromme hevet si x maten ende vaesschen x rechte nedergaende want si volmaect die rechte lingde alre dogede metten overlidene alre redenen ende alre wise tote inden gront der enecheit ende in desen nedergane ochte overgange soe maect de minnende cracht van der memorien ene bloete gedachte ende van den verstane j bloet gesichte want in den insiene in die enecheit soe werden alle dogede volbracht ende alle crachte wiseloes ende beeldeloes want dit werc es boven redene ende sonder wise der redenen maer niet jegen redene want et es dat hogeste werc der minnen ende anders niet dan ongebeelde wiseloese minne ende in haren eenvoldeghen wiseloesen wesene hevet si die ix maten dat sijn die ix wisen der dogede beseten ende hare eigen wesen dat es een overlidenallewisen in minnensonderwise ende dit es die tiende mate van den cortinen die tote den gronde eenvoldech overlidet ene mate lanc ende x maten breet want al es die mate cort van werke die minne es ewech ende vernuwet altoes ende si volbrinct de wet geheel ende clevet altoes ane gode ende si voeget ons met al onsen crachten in den gront der enecheit ende alsoe volmaken wi dat decsele van den x cortinen met al der cierheit van den decselet van gheiten hare dat bediet oetmoedicheit hierna sprac onse here tote moysesse aldus ghi selt maken xj harene lakene dat dac mede te bedeckene elke hare sal xxx maten lanc sijn ende iiij maten breet met desen xj lakenen die gemaect waren van geitenen hare soe versta wi volcomene oetmodecheit want also alse die geite scaerp sijn van gesichte ende si begeren scarpe spise ende si wandelen ende rusten gerne op steenroeken ende in hoegen staden alsoe gheliker wijs boven alle dogede scerpt oetmoedecheit onse inwendege gesichte ende si doet ons begeren j scarp hert verworpen leven ende dat es ene spise der oetmoedeger herten ende christus selve die hoge steenroeke die es ene woninge ende ene raste der oetmoedegere want nedergaen in oetmoedecheiden dat es een opgaen boven alle hoecheit der hemele ende hieromme moten wi die oetmoedecheitselve sijn ende wi selen se dragen in onsselven ende ufenen in al onsen werken want alle die gaven die wi van gode ontfaen ende alle die goede werke die wi werken overmids die gave goods die moten alle overdect sijn met oetmoede ochte si verliesen die varuwe haerre cierheit ende haerre dogetsamheit nu hebben wi hiervore geseget van x cortinen daer wi de wet goods met allen dogeden bi verstaen ende hier sijn xj lakene van geitenen hare daer wi alle manieren van oetmoede mede verstaen ende in der selver tijt dat wi die dogede ufenen soe moten wi medeufenen oetmoedecheit die ons dogede bedect ende hieromme moten die x haren der oetmoedecheit bedecken die x cortinen al onser dogede metter ellefster haren bedecken wi onsselven nu sijn die haren xxx maten lanc ende die cortinen maer xxviij maten ende hieromme gaen die haren tote der erden in elke side des tabernakels ene mate beneden allen den cortinen der dogede want oetmoedecheit es de gront die alle dogede onthoudet ende hieromme moten alle dogede beginnen ute enen oetmoedegen gronde ende si moten volbracht werden in datselve ende in den gront der oetmoedeger gelatenheit besitten wi raste ende die vrocht al onser dogede gelijk dat wi in vriheiden doen want vriheit ende oetmoedecheit dat es hoecheit ende nederheit die sijn gelijc in edelheit hierinne moge wi rusten ende in allen dogeden niet ende hieromme mote wi oetmoedecheit ufenen vore ende na in allen dogeden want si onthout alle dogede ende si overdect alle dogede ende hieromme gingen die haren in elke side neder tote der erden onder alle die cortinen want sonder oetmoedecheit en mochten wi geen goet werc beginnen sonder vremde meininge noch volbringen wi en soudens te meerre ende te beter willen sijn ende hieromme gaen de haren der oetmoedecheit in elke side des tabernakels ene mate nederre opdat wi overmids hen alle dogede begennen ende volbringen ende onthouden ende hiermede hebben wi die lingde van allen den haren die breidde was iiij maten gelijc den cortinen want alsoe alse wi de dogede virevoldeger wijs ufenen moeten also moeten wise in der selver wisen met oetmoede bedecken want onse toeverlaet sal boven alle onse goede werke allene sijn in die genade goods ende in al onsen werken niet voert soe sprac onse here aldus ghi selt die v haren tegadere voegen in een in dat achterste inde des tabernakels ende die andre vj daer iegen vergaderen alsoe dat ghi die vj hare dats die ene helecht van der sester haren dobbel legget in dat vorehode des tabernakels ende die andere helecht ten achtersten inde van den tabernakele ende van elken deele dat es van elker helect der sester harensal ene mate neder hangen ende die andere mate sal genaeit sijn boven op den tabernakel op die andere hare also datsi die siden des tabernakels dat sijn die iiij horeke bescermen mogen iegen stoerm van wende ende alrehande onweder hiermede proeven wi dat die xj lakenevanhare vergadert waren in tween partien dat es in tween haren ende die twe haren lagen dwers ende bedecten dien tabernakel ende alle die cortinen van den ingange vore tote achter op die erde hierinne werden wi geleert dat onse oetmoedecheit moet gedeilt sijn in tween want wi moten oetmoedech sijn gode ende onsen evenkersten ende hieromme selen wi met onsen redeleken gevoelne dat vifsennech es geheel ongedeilt ende oetmoedeleke inkeren met alre dogetsamheit alsoe dat wi vanbinnen die waerheit goods ende alle sine gaven in oetmoede ontfaen ende onverhaven met oetmoede alle onse dogede bedecken ende besitten hiermede hebben wi v haren vergadert in een in dat westinde ons tabernakels dat es onse senlecheit ende onse redelecheit in ene oetmoedeghe wise vore gode hier suldi weten dat dese hare drivoldich tegadere gevoeget was in dat achterste inde des tabernakels gelijc dien cortinen die si bedecte want alsoe gelikerwijs alse onse dogede drivoldegerwijs beseten werden in die eninge onser overster crachte dat es heblec wijslecende minlec alsoe werden si drivoldigerwijs met oetmoede bedect opdat wise altoes behouden maer die cortine en geet maer eenvoldech neder tote der erden ende die hare geet drivoldech neder want na wise der dogede so lidet die minnende cracht allene met ongebeelder wiseloser minnen alle wisen der dogede tote in den gront der enecheit ende hieromme es die cortine eenvoldech die nedergeet maer na wise der oetmoedecheit die diepere es dan alle dogede soe gaen onse iij overste crachte neder met enen vertiene haers selves tote in den gront oetmoedeger gelatenheit ende dese gront es ledech ende eenvoldech ende in desen gronde sijn wiselve oetmoedecheit ende weseleke minne ende enecheit ende vriheit ende rijcheit alre dogede ende volheit alre gaven ende hieromme es die hare drievoldech die tote der erden neder geet want si bediet ons den rechten nederganc onser overste crachte tote in die innechste vredesamheit nu mote wi die andere v haren in een hierjegen vergaderen want wi moten alle onse sinne vanbuten intrecken ende overmids oetmoet enegen ende dwingen onder onse redelecheit alsoe dat wi ledechleke die wet ende alle dogede vanbuten leren ende ufenen mogen sonder enech behagen ochte genoegen te soekene in onser senlecheit ende hieromme alse wi al dat gedaen hebben dat wi geleisten mogen vanbuten ende vanbinnen te gode ende tonsen evenkersten soe en mogen wi onsselven niet behagen in al onsen dogedeleken werken ende hiermede hebben wi x haren der oetmoedecheit daer wi mede overdecken alle onse cortinen der dogede metter ellefster haren die wi dobbel leggen selen vore ende achter op onsen tabernakel soe verstaen wi een meshagen onsselves ende alle onser werke want in dien dat wi onsselven niet en behagen in allen dogeden soe sin wi eenvoldech gedect met x lakenen van gheitenen hare maer in dien meshagene onsselves ende alle onser werke soe leggen wi die ellefste hare vore ende achter op die andere hare ende dese ellefste hare moet lancsdore gecloeft sijn in tween want den oetmoedegen tuget sijn gront dat hi gode noch den minschen recht en doet ende in alle sinen werken der rechter doget te lettel es ende hieromme deilt hi dese hare sijns meshagens in tween ende bescermet ende bedect sinen tabernakel dobbel vore ende achter want ute gerechten meshagene sijnsselfs dunct hem dat hi gode ende allen minschen te lettel es in allen dingen ende dit meshagen onsselves moet ene mate nederhangen ane onsen tabernakel beide vore ende achter want wi moten onsselven in oetmoede gode alsoe nedergeven dat ons god met smake noch met troeste noch met allen sinen gaven die hi ons geven mach verheffen niet en moge noch met geenre ellendecheit van ontroeste vanbinnen bedrucken noch beswaren en moge want al es oetmoedecheit ende vriheit contrarie in haren werken nochtan sijnse altoes ongesceden want alsoe alse dat gemoede in vrier werdecheit opgheet te gode in eweger rasten alsoe gheedt oec met vriheiden in oetmoede neder ende sinct hemselven in gode in die selve ewege raste ende hier es nedergaen ende opgaen gelijc in edelheiden want si leven ende werken beide ute enen gronde der doechsamheit siet aldus sal onse mate dobbel liggen ende gode nederhangen in dat achterste inde ons tabernakels noch moete wi ene mate nederhangen in dat vorehoede ons tabernakels want wi moeten ons alsoe nedergeven ende onsselves alsoe vertien onder alle menschen dat ons ere ende rijcdoem ende al dat ons de werelt vanbuten bieden mach in vorespoede dat al dit onse gemode verheffen noch verbliden en moge ende hieromme ginc die ellefste hare beide vore ende achter ten iiij hoerneken neder tote der erden dat es tote den gronde gewareger vredesamheit dien engeen dinc ontsaten en mach siet aldus werden wi metter ellefster haren wel bescermet jegen lief ende leet ende jegen al dat ons letten mach in beiden siden dat es udewert ende inwert te gode ende tonsen evenkersten nu sprac onse here voert aldus ghi selt maken l strecke in den soem dat es in dat selve inde van der eenre haren ende noch l in dat selveinde der andre haren ende l gespen van eere daermen die strecke inne vergaderen sal alsoe dat van alle j decsel werde waerave men dese strecke maken sal dies en seget onse here niet ende hierinne proeven wi datsi van den selven hare selen sijn gi hebbet wel gehoert dat oetmoedege ufeninge te gode ende tote allen menschen dat dat sijn ij haren ochte ij partien der oetmoedecheit ende in elke partie van desen tween daersi vergaderen mote wi maken l strecke van den selven hare dat es van der selver materien der oetmoedecheit met desen l strecken die wi maken selen in elke hare soe verstaen wi die inwindege ongesaette scouwinge die ons in onthopene udewert ende inwert altoes houden gevangen ende van onsselven noch van geenre doget gecustet noch gepait en laten sijn dese strecke des inwindegen gesichs en werden geenre doget geware want si sijn gemaket van oetmodegen geitenen hare ende hieromme sijn si vaste in beiden siden in die hare der oetmoedecheit gevoecht ende ute oetmoedecheiden scouwen si ane die hoecheit ende trouwe der minnen goods ende daervore vent hare die ongepaeide scouwinge in hareselven ende in al haren werken udewert siende ende inwert siende min dan niet ende hieromme claget de oetmoedege altoes in enen vernieutene sijnsselves ende alle sire werke want sijn gesichte ende sine begerte sijn geset op j verswelten ende in een verderven omme die eere goods ende al dat mendere es dan dat dat dunct hem cleine ende et es sinen gesichte ende sijnre begerten alse niet ende hieromme ghiet hi l gespen van eere daermede verstaen wi inwindege gevoeleke begeringen tot alre nederheit ende versmaetheit die doerne in dese gespen daermen die strecke der ongepaider scouwingen innevergaderen sal dat sijn menecfoldege begerleke gedanke omme ermoede ende omme ellendecheit ende altoes j verbliden alsmen dies iet ontfeet dese l gespen van eere bedecken die l guldene ringe ane den tabernakel goods ende die l strecke van hare in elke partie van der haren die bedecten oec die l strecke van iacincte in iegewelc seil van den cortinen want alsoe gelikerwijs alse wi hebben moten in allen dogeden minleke begeringen ende claer gemerke daer wi mede vergaderen ende tegadere houden alle die cortinen der dogede alsoe mote wi oec hebben na wise der oetmoedecheit gevoeleke begeringen tote alre nederheit ende versmaetheit daer wi mede bedecken al onse cortinen onse dogede nu was dit decselvanhare in die erde vaste gehecht met primen van ere jegen alrehande onsetten ochte opslaen in storme van winde alsoe gelikerwijs selen alle onse crachte vanbuten ende vanbinnen in gevoeleken oetmoedegen erenste nedergaen tote in den gront oetmoedeger gelatenheit ende in vertegenheit onsselves selen wi rusten ende wonende bliven in gode also dat wi met allen onsen crachten udewert ende inwert werken ende liden mogen na den wille goods ende niet na ongeordender eigenheit onsselves noch na lost onser naturen ende hiermede blivet in ons gestedecht dat decsele der oetmoedecheit beide hier ende in der ewecheit van den decsele van roden wedersvellen dat bediedt een weselec verlanghen te gode hierna geboet onse here datmen desen dake noch soude maken j ander decsele van geroedden wedersvellen ende boven dat decsele noch j ander van wedersvelle ene die souden sijn van iacincter varuwen ende dese ij decsele waren rechte alsoe lanc ende alsoe breet dat si den tabernakel boven bedecten sonder enech nederhangen vore ocht achter ochte in enege side met dien eersten decsele van geroedden wedersvellen soe verstaen wi j eenvoldech weselec verlangen ochte begeren te gode ende alsoemenech eenvoldech verlangen alse wi met gevoeleker begerten gode geoffert hebben alsoemenech geroet wedersvel hebben wi geenecht in dat decsel ons wesenslecs verlangens want die eenvoldecheit inder begerten daermen gode allene mede suect ende meint die geliken wi den wedersvelle ende verlangen ochte begeren geliken wi der roeder varuwen daer die eenvoldecheit mede geroet es na den gebode goods vire dinge merken wi in den weder die wi geesteleke bevenden in den eenvoldegen verlangene te gode die weder es starc boven die andre scape ende hi es onder al ander quic eenvoldechtst ende onscalcts ende hi was die ierste utewindege offerande die gode je geoffert wert ende overmids beroeringe der worme dire hi gevoelt in sijn hoet soe wert hi ongedurech ende vecht jegen sine gelike nu merket hoe wi al dit bevinden in den gevoelekene verlangene te gode gi proevet wel dat een eenvoldech verlangen te gode starkere es dan alle dogede want oetmoedecheit ende alle dogede en connen dit verlangen onder hen allen niet bedrucken het en clemmet boven al te gode want al gevoelt hem de mensche ellendech ende ondoechsam versmaed ende onwerdech goods ende alre eren die van dogeden comt nochtan blivet in heme sijn eenvoldege verlangen ombedruct ende sonder vrese ende clemmende boven al te gode ende aldus es verlangen te gode starkere dan alle dogede want et verwint alle ondogende ende et wint andere dogede want et gelijct den ram die starc es ende j vader der andre scape voert onder alle dogede die onse gevoeleke begeerlecheit ufenen mach soe es dat eenvoldege verlangen meest te prisene want in dien eenvoldegen verlangene en meinen wi anders niet dan ons geheel gode te gevene ende heme allene al te sine in eren ende in love ende hieromme es dat eenvoldege verlangen te gode boven alle dogede alreeenvoldechst in sinen werkene want iegewelke doget wert geufent in meneger wisen met onderscede maer verlangen ende begeren te gode pleget altoes sijnsselves ende en hevet gene ander wise dan eenpaerlec verlangen ende begeren ende hieromme onder alle dogede eest den ram gelijc overmids onscalcheit ende eenvoldecheit sijnsselves want et geet altoes opwert te gode in begerne ende in verlangene sonder ommesien ende hieromme in den iersten ogenblicke dat wi ons geheeleke te gode bekeren soe doen wi gode ene werdige offerande ende dat es dat ons boven al eenvoldechleke sonder waeromme goods gelust ende dese gelost es oerspronc ende gront eenvoldechs verlanges ende alsoe gelikerwijs alse vlamme ende geensteren opgaen ute den viere alsoe geet verlangen op ende begeren ute der eenvoldeger gelost die goods gevoelt ende alsoe dicke alse wi warenemen onsselves ende anesien onse eenvoldege gelost soe wert begeren ende verlangen in hemselven altoes verstoermt ende vernuwet in ongeduerne want et geliket den ramme die vechten wilt alse hi di woerme int hoet gevoelet alsoe wilt dat verlangen striden jegen alle andre dogede want in den storme sijns verlangens en mogen hem alle dogede niet genoegen noch sinen stoerm gesaten want si sijn hem alle te inge ende te cleine ende hieromme clemt verlangen boven al ende pleget sijnsselves ende alre doget met enen werke ende in eenre wise want verlangen ende begeren te gode es in hemselven een eenvoldech begeren alre onnoeselheit ende et des j raet der claerre bescedenheit ende j gebot gerechter meltheit ende dat hoechste werc der karitaten na wise der begerlecheit ende een eenvoldech verlangen te gode es vaste gefundeert op oetmoedecheit ende hieromme sele wi roepen alse ute eenre ellinden met dien prophete david mine siele heeft gedurst te gode der levender fonteinen wanneer salic comen ende oppenbaren mi vore dat anschijn goods ghi selt oec weten dat groet ondersceet es tusschen onse gevoeleke verlangen ochte begeren dat altoes in redenen blivet ende die minne ons geests die ons boven redene leidet ende met gode verenecht want die inwindege minne ons geests dat es minnesonderwise die haerselven sonder onderlaet utewerket ende maect den geest minneloes dat es te nieute in minnen want in den overliedene sijns utewerkens wert de geest selveminne dat es weseleke minne in den gronde sijnre enecheit ende dit bediedet ons wel die cortine der dogede die in dat westinde des tabernakels tote der erden nederginc voertmeer die minne ons geests doet ons oec nedersinken vore gode in een oetmoedech vertien onsselves ende alsoe werden wi te nieute in oetmoede want dit verlogenen onsselves est j inwindech verborgen nedergaen sonder wise daer wi inne faelgeren alles oetmoedechs werkens ende onsinken allen dogeden ende alsoe werden wiselve j gront der oetmoedecheit ende alre dogede ende dit leert ons die hare der oetmoedecheit die alle die cortinen overleet ende tot op die erde nederginc voertmeer doet die minne ons geests ende oetmoet dat wi onsselven vrileke gode overgeven ende alsoe werden wi vri ende een metter vriheit goeds ende daerna werken wi alle onse werke vrileke ende bliven altoes woenende boven alle onse werke in der vriheit daer wi gode geenecht sijn siet dit sijn die hoechste werke der minnen die ons boven redene leiden ende die ewelike duren selen want overmids hen vernuwet die eninge tusschen ons ende gode altoes ende si verdienen oec die ierste stoele dat es die principaelste cledinge der glorien goods voertmeer vernuwet ende werket minneinredelekelichte alle manieren van dogeden metter gevoeleker begerten alse met enen instrumente goods want minne na wise der gevoeleker begerten soe begert si een wel geordent leven vanbuten ende vanbinnen ende profijt ende orbore alre minschen ende minne begeert altoes geleert te sine van gode ende van allen creaturen ende hieromme overmids hare oetmoedege gevoeleke begeren in redeleken lichte ende in gerechter gehoersamheit soe wevet si alle die cortinen der dogede ende si decse van boven tote beneden mettien haren der oetmoedecheit maer minneselve blivet in allen dogedeleken werken ombedruct ende onverbeeldet want si en werket niet omme gevoelen noch omme gelost der begerten noch omme loen maer si suect ende meint in allen dogeden wijsleke met claren gemerke die ere goeds ende aldus maect si strecke van iacincte ende ringe van goude die alle dogede in een ende tegadere onthouden maer in die haren der oetmoedecheit udewert werkende na der gevoeleker gelost daer maect die minneleke begerte strecke van denselven ende gespen van ere want haer gesichte ende hare gelost es te male begerleke geneicht in alrehande nederheit ende versmaetheit nu es onse gevoeleke verlangen te gode verhaven boven alle die werke die wi ufenen mogen na wise onser begerlecheit ende hieromme selen wi met eenvoldegen verlangene te gode boven allen wisen begereleker ufeningen opgerecht sijn in den hemel want dit verlangen es een gevoelec werc der begerten dat van eigenen arde altoes opwert clemmende es ende niet nederwert en mach noch en wilt ende hieromme geliket wel dien decsele van geroedden wedersvellen dat boven op den tabernakel lach sonder enech nederhangen vore ocht achter ocht in enege side ende dit verlangen selen wi menechfoldegen ende daerave wast in ons j hebbelec verlangen dat altoes weseleke in ons blivende es ende dat es een eenvoldech decsele alle der dogede die wi ufenen mogen na wise onser gevoeleker begerten van den oversten decsele van blauwen wedersvellen dat bediedet ene verhanghenheit onser sinliker werke hierboven woude onse here noch hebben dat overste decsele des tabernakels van wedersvellen ende die moesten hemelvaruwech sijn met desen oversten decsele verstaen wi ene inwindege verhavenheit onser begerten met allen onsen gevoeleken crachten in j eenvoldech verhangen onser senlecheit sonder nederkeer hierinne wert volmaect al onse verlangen ende al onse begerleke ufeninge ende dit bedietet ons wel dat overste decsele van wedersvellen datten tabernakel boven al bedecte maer dit decsele mote wi maken van iacinctinen dat es hemelvaruwech hierinne werden wi geleert dat wi onse verhavene sinlecheit redeleke besitten moten alsoe dat wi overmids redene altoes hebbelec alle onse crachte in j eenvoldech verhangen boven henselven houden gevaen ende alsoe overmids onse redelecheit sele wi al onser sinne vanbuten ende vanbinnen altoes geweldech bliven ende wi moten alle onse werke ende alle onse begerten claerleke anesien ende bekinnen ende overmids begeren ende verlangen selen wi ons oprechten tote in ons eenvoldech verhangen alsoe dat wi in iegewelken goeden werken overmids onse redene al onse begerelecheit overliden mogen ende visitieren onse inwindege verhavenheit ende in elker nuwer visitatien wert die verhavenheit onser gevoeleker crachte vastere gestadecht in j eenvoldech verhangen sonder wederkeren ende alsoe dicke alse wi overmids onse redene al onse sinlecheit verwennen ende eenvoldech ongehendert overliden tote in die verhavenheit onser senlecheit soe voegen wi een neuwe iacinctinen vel in dat overste decsele ons geestelecs tabernakels ende alsoe wert geenecht onse utewendege mensche den inwindegen in ene ewege onderdanecheit ende alsoe meerent altoes raste ende vrede in onse senlecheit want alsoe gelikerwijs alse onse onwindege redeleke mensche overmids j vernieuten sijnsselfs in minnen wert verhaven ende gode geenecht ende verdient die eerste stoele der glorien goods alsoe moet onse utewendege senleke mensche overmids begerlike verlangen verhaven werden ende geenecht den inwindigen minsche in j eenvoldech redelec verhangen ende hiermede verdienen wi die andere stoele dat es die andre cledinge der glorien goods ende deser cledingen ontbeiden wi in dien dage dies ordeels daer onse gloriose lichamen selen hebben gloriose senne ende die selen vervult sijn vanbuten ende vanbinnen metter glorien goods na die mate onser edelheit ende haers verdienens voertmeer seldi weten dat die ij overste decsele van wedersvellen die boven op den tabernakel lagen datsi gelijc waren in lingden ende in breiden ende in alderwijs sonder allene in der varuwen want na die mate dat wi gode begeren ende verlangen soe werden alle onse gevoeleke crachte boven henselven verhaven in j verhangen ende soe wi meer dan ufenen onse eenvoldege verlangen soe wi altoes meer verhaven werden ende vastere verhangen want wi en connen dat j niet wel geufenen sonder gevoelen des anders want het sijn die ij overste decsele ons geestelecs tabernakels in gevoeleken opgange diemen niet sceden en mach daer alle onse gevoeleke ufeninge inne volbracht wert in haren hoechsten graet maer si en sijn niet gelijc in der varuwen want dat onderste decsele dat es onse verlangen dat hevet ene rode varuwe gelijc den viere dat van eigenre naturen altoes die hoechste stat sukende es maer onse overste decsele dat es een eenvoldege verhavenheit ochte j verhangen dit houdet hem boven al ende dit es hemelvaruwech hierinne werden alle onse gevoeleke crachte eenvoldech ende werkeloes ende verhaven boven henselven ende geenecht onser redelecheit ende alsoe blivet onse senleke verhavenheit bedect ende overfoermt met hemelvaruwen dat es met redeleken lichte want geliker wijs dat die overste crachte ons geestes in godleker claerheit geeenvoldecht werden ende verhaven ende overfoermt ende geenecht der claerheit goods alsoe werden oec onse gevoeleke crachte in onsen redeleken lichte geeenvoldecht overfoermt ende geenecht onser verstendecheit ende hierinne geleget gesaetheit ende vrede al onser senlecheit want hierinne geget gesaetheit ende vrede al onser senlecheit want hierinne wert al onse senleke bevenden ende gevoelen bedect ende overfoermt met redeleken verstane ende al onse gevoeleke verlangen ende begeren wert overfoermt met geesteleker minnen ende aldus moet al onse senleke gevoelecheit eenvoldech verhaven werden in onse verstendecheit ende al onse verstendecheit moet eenvoldech verhaven werden in die claerheit goods siet aldus sele wi hebben j inwindech verlangen ende met begerten altoes opwert clemmen soe werden wi altoes vaste verhangen ende dit es die hoechste cierheit in onsen gevoeleken opgane ende hiermede wert volmaect al dat dac ons tabernakels boven die wande van allen den berden ende den drie wanden des tabernakels die bedieden vri ghemoede sonder eygenheit van wille hierna volget die figure aldus onse here sprect ghi sult maken van houte van sethym staende tafelen des tabernakels met desen houte van sethym daer wi die tafelen ave maken selen dat sijn die wande des tabernakels soe verstaen wi vrie geweldecheit onsselves dat es vriheit van gemoede alsoe alsic hiervore seide in den derden poente want in dien dat wi onsselves geweldech sijn ende vri gemaect metter gracien goeds soe hebben wi hout van sethym daer wi alle die tafelen eens geestelecs tabernakels ave maken mogen maer ghi selt dat weten dat wi onsselven alsoe vrigeweldech besitten moten dat wi overmids die gracie goods alrehande eigenheit van wille vrileke sonder arbeit vertien mogen omme te volbringene den liefsten wille goods ende dat wi elke ongeordende ghelost ende neiginge onser naturen verwennen mogen ende onsselven verheffen in ene geesteleke gelost ende in ene overnaturleke neiginge te gode siet alse wi onsselven aldus besitten soe hebben wi een vri onbedruct ghemuede dat wel geordent es ende effene bereet tote allen manieren van dogeden daermen bi versteet menechfoldecheit der tafelen ende alle dese tafelen selen staende sijn dat es dat wi onse vrie gemude met allen goeden werken vrileke oprechten selen in die ere goods nu sal iegewelke tafele x cubitusse lanc sijn hier seldi weten dat elc vri begrijpvanmoede ontsprinct ute gode ende ute den vrien gronde des geests overmids naturleke vriheit des geests ende j nuwe beruren der vriheit goods nu es die vrie moet in iegewelc vri begrijp ochte opset alsoe geweldech alle der senne utewindech ende inwindech dat si heme onderdanech moten sijn ende hi ufent de senne udewert ende inwert in gerechter gehoersamheit na alre wijs dat iegewelc vri begrijp verlicht wert van gode ende van eigenre bescedenheit ende hieromme es elke tafele dats elc vri begrijp x maten lanc want elc vri begrijp es geweldech der v senne vanbuten ende der v sinne vanbinnen te orboerne in den dienste goods want di vrie moet hevet beseten alle de senne alse sine eigene instrumente daer hi mede werken mach udewert ende inwert alle manieren van dogeden na alre wijs dat hi beweget wert van den geeste goeds ende van eigenre vriheit sijnsselves want die vrie moet hanget boven hemselven in j godlec gevoelen ende daerave es hi vri ende hi es in hemselven j verstendech redelec gevoelen dat goetwillech es ende daeromme es hi rike van dogeden ende die vrie moet hevet onder heme j sinlec gevoelen dat onderworpen es der redelecheit ende daermede es de mensche wel gesedet vanbuten in alle dogeden ende in allen goeden werken siet aldus es elc vri begrijp x maten lanc want die vrie moet ordent ende ufent elken sen in j volcomen werc ende hi blivet selve vri ende ongehindert ende overgaende alle werc in j godlec gevoelen ende dat gevoelen es j ledech gront alre vriheit voertmeer soe es elke tafele onderhalve mate breet hiermede proeven wi dat elc vri begrijp onderhalvemate breet moet sijn want die vrie moet beveet siele ende lijf alse j gehele mate ende ene halve gode met te dienne die ziele es die gehele mate want si hevet volcomene werke in hare selven dat es minnen ende bekinnen nochtan behoevet si der halvermaten want en ware si meten lichame niet geenecht si en mochte niet verdienen nochtan en es de lichame maer ene halvemate want alle lijfleke werke sonder werke des geests en mogen gode gereiken niet noch salecheit verdienen ende hieromme es zile ende lijf j minsche opdat de lijfleke nature des minschen met al haren werken edelheit ende vriheit ende ewecheit ontfaen mogen overmids edelheit ende vriheit ende ewecheit der geesteleker naturen daer si mede es j persoen ende j minsche siet in deser wijs moet elke tafele dat es elc vri begrijp onderhalve mate breet sijn anders en sout niet cleden in den tabernakel goods voert sprect ons here adus die siden iegewelker tafelen selen werden alsoe ingehouwen dat die ene der andre moge werden toegevoeget ende in deser wijs selense alle bereet werden hier seldi merken dat iegewelc vri minsche hevet altoes heblec in heme ene vriwillege neiginge tote gode ende tote alre dogetsamheit ende in deser vrier neigingen es alheit des minschen bevaen dat es herte ende sile ende alle die crachte die vrie moet ende die hoge ghedachte ende dese vrie neiginge wert gesaect ende vercregen in den selven ogenblicke daer de minsche hemselven gehelec beveet ende vrilec begrijpt gode te dienne met al dien dat hiselve es ende eweleke geleisten mach siet dit heten wi j vri begrijp hier moet voregaen ende navolgen die vriwillege neiginge die wi geliken der inhouwingen daer men die tafelen mede tegadere voecht want na iegewelc vri begrijp blivet die vrie neiginge heblec altoes in den minsche tote dien male dat de minsche weder in hemselven comt ende sire vrier neiginge warenemt dan oppenbaert hem echter daer dat hi mint ende overmids die gracie goeds ende die vrie neiginge sijnsselves soe wert die vrie moet van nuwes in minnen beweget ende alsoe werct hi echter j nuwe begrijp ende recht op met allen den anderen in die ere goods siet aldus werden alle die vrie begripe bereet ende altoes moet daertusschen middelen die vrie willege neiginge dat es die inhouwinge daer si alle mede vergadert werden ende opgerecht in die ere goeds voert sprac onse here dat deser tafelen xx sal sijn in die middachside ten suden wert met desen getale van xx tafelen die wi oprechten selen in die suutside ter sonnen wert soe verstaen wi alle die vrie begripe die voregaende sijn den geboden goods ende den raden goods in allen dogedeleken werken want elc goet werc wert vore in den moede vrilec begrepen eert gewracht wert vanbuten ochte vanbinnen ende hieromme in dien dat wi onsselven geheel ende vrilec begripen ende leveren tote allen dogeden na wise der gebode goods soe hebben wi j volcomen getal van x tafelen opgerecht in die ere goods ende voertmeer alse wi onsselven niewerincs inne en behagen noch en gelieven dan hebben wi enen ledegen gront ende alsoe mogen wi onsselven gheheel ende vrilec gode wederleveren in ene pure stilheit ende daerinne wilt god rasten ende woenen ende alsoe volbringen wi die rade goods ende volmaken die andere x tafelen want dat sijn alle die rade goods dat wi onsselven laten ende verwinnen ende ons geheel gode leveren ende heme navolgen in enecheiden ende in rasten ende dat sijn die gebode goods dat wi alle ondoget laten ende verwinnen ende ons vrilec ende geheel leveren tote allen dogeden in gerechter gehoersamheit omme die ere goods siet aldus hebben wi xx tafelen in onse rechte side hiertoe geboet onse here dat wi souden ghieten xl selveren baesschen alsoe dat ij baschen iegewelker tafelen werden ondergedaen in die ij hoerneke hierinne werden wi geleert dat wi moten hebben onder iegewelc vri begrijp wille wijt gode oprechten ene suvere consciencie ende j ledech onverbeelt herte dit sijn ij selveren baesschen die vannoede moten sijn sonder iegewelc werc ochte begrijp dat vri sal sijn siet alle dese baesschen die ten tabernakel toebehoeren die werden alle ghesmolten ende getogen alse wi ons ledegen ende vrien van sunde ende van al ongeordender neigingen met consente in iet dat gescapen es want willege ongeordende neiginge in iet dat god niet en es alse die neiginge sonder ordeel ende berespen steet die es altoes ocsuun van sunden noch selen wi maken xx tafelen in die ander side des tabernakels noertwert met xl baesschen van selvere geset ende geordent gelijc den iersten hiermede proeven wi dat wi selen vrilec van binnen begripen sonder wederwille al te doegene ende te verdragene verduldelec dat god op ons gestadet in welker wijs dat toecomt vanbinnen ende vanbuten op onsselven ochte op onse naeste ende aldus sijn wi starc in onse slinke side jegen den noerdenen wint dat es jegen alle die dinge die ons in eneger wijs becoren ochte beswaren mogen ende hiermede sijn wi vri in allen doegene gnoech den geboden goods ende aldus hebben wi die ierste x tafelen in onse slinke side voertmeer wille wi den raden goods volgen wi en selen niet allene aldus begripen verduldechleke te lidene al dat ons toecomt maer wi selen oec vrilec te gode overneigen ende begripen in onsselven altoes meer te dogene ende leveren ons geheel in den vrien wille goods alsoe wat dat hi begrepen gevet van ewecheit met ons te doene dat dat onse meeste vroude si ende alsoe mogen wi doegen sonder doegen want al dat wi in der naturen vanbuten ochte vanbinnen doegen mogen dat sal onsen geeste ene vroude sijn hevet hi hem geheel gode gegeven ende vrilec begrepen te leverne sonder wederwille in alre gelatenheit want hadden wi onsselves aldus vertegen in lidene soe souden wi onse viande minnen ende bidden vore degene die ons persecucie daden want ware onse geest eendrachtech ende eenwillech met gode ende overgegeven in gelatenheiden soe ware hi salech ende onwandelbaer want heme ware troest ende ontroest hebben ende daerven ende alle tijtleke verwandelinge gelijc in vrouden ende hi hadde al dat hi woude ende hi en soude niet ongeordens mogen willen siet hiermede souden wi volmaken die leste x tafelen in onse slinke side ende volvuren die rade goods ende aldus souden wi onsselven verwinnen ende alle dinc ende besitten die rijcheit daer alle die vrie begripe inne inden ende beginnen wat alle die baesschen van selvere bedieden onder iegewelc vri begrijp dat hebdi vore gehoert ende daer omme soe swigics nu hierna sprect onse here aldus in die westside des tabernakels te occidenten wert seldi maken vj tafelen ende noch ij andere die in die horeke selen werden opgerecht achter den rugge des tabernakels ende aldus selen si tegadere gevoeget sijn van boven tote beneden ende ene toevoeginge sal al die tafelen onthouden dien tween tafelen die men in die horneke setten sal dien sal men geven gelike toevoeghinghe den anderen alsoe datter daer viij si ende xvj baschen van selvere onder elke tafele ij met desen viij tafelen in dat westinde dat de rugge des tabernakels es daer beiden die sidewande in vergaderen soe verstaen wi die principale vorenementheit eens geestelec staets want die vj tafelen die inmidden staen bedieden ons vj vorenemende begripe daer alle die vrie begripe ane hoefden want iij dogede vinden wi die ons enegen met gode ende die orsake sijn ende begin alre andre dogede dat es geloeve hope ende minne ende iegewelc doget van desen drien moet hebben voregaende ij vrie begripe daer si op gefindeert wert dat sijn de iij dogede vj vrie begripe dat ierste vri begrijp daer onse geloeve op gefundeert es dat es dat wi overmids die gratie goods begripen selen onsselven te verheffene boven alle hemele met enen eenvoldegen siene in enen god daer wi inne geloven hiermede wert geloeve gefundeert in gode dat ander vrie begrijp daer wi onse gelove ufenen ende besitten sonder dolinge dat es dat wi met vrien wille ende moede begripen selen al dat te geloevene met onderscede dat de heilege kerke hout ende geloevet ende hierinne selen wi sijn alsoe merkeloes ende alsoe eenvoldech van gronde dat ons onse eigene sinne noch onse naturleke redene niet twivelachtech dunkende noch wanende maecken en mogen ende dat ons oec gene creature hoe heilech dat si scene ocht wat si wonders ocht miraclen werken mochten anderheit ochte nuwecheit van gelove innegeprenten en moge siet dit sijn ij vrie begripe die ons geloevech maken ende int geloeve behouden sonder dolinge ende dit bedieden die ij middelste tafelen in dat westinde des tabernakels ane die ij middelste tafelen werden noch ij andere gevoeget in elke side ene ende die bedieden ons noch ij vrie begripe die voregaende sijn volcomenen hope dat ierste vrie begrijp daer volcomene hope op gefundeert wert dat es dat wi begripen selen overmids die verdiente ons heren jesuchristi vrilec tote goede te gane met ewegen betrouwene ende eenvoldechlec in gode te gane daer hope ende trouwe verreict ende besit ewegen vrede siet met desen tween poenten wert hope gesaedt ende gestilt ende gefundeert op die rijcheit die god selve es ten anderen male selen wi vrilek begripen boven al gode te betrouwene alles dies ons noet es hier in der tijt vanbuten ochte vanbinnen ende hierinne mote wi alsoe eenvoldech bliven dat wi in en geene creature hulpe troest noch toeverlaet en soeken het en si wel geordent ochte redelec ende omme die ere goods ende al dat wi ontfaen alse van der hant goods vore onse alrebeste soe bliven wi ledech ende leven sonder verdriet van allen dingen wi selen ons oec alsoe geheel ende alsoe eenvoldech te gode laten sijn wi siec sijn wi gesont ochte in wat noede dat wi sijn dat wi in en geene truffe noch in en gene maniere van boetinghen geloven en selen ende hiermede hebben wi iiij tafelen ende iiij vrie begripen die ons onthouden in geloeve ende in hope die v tafele ende die vj die hier toeghevoeghet sijn die bedieden ons noch ij vrie begripe die voregaende sijn gewareger minnen dat ierste vri begrijp daer minne inne begint dat es dat wi ute enen vrien gronde ende in crachte dies heilechs geests begripen selen eweleke god te minnen ende in desen begripe sele wi ons alsoe eenvoldech ende alsoe geheel met minnen in minnen geven dat wi andersniemenne en leven dan der eweger minnen goods ende dat wi oec in onser eenvoldecheit andersniet en weten noch en gevoelen dan minne allene want leven wi der minnen goods geheel soe hebben wi j vri insinken met minnen in minnen ende alsoe wert minne beseten want volgen wi der minnen met eenvoldegen ingange tote in den gronde alre eenvoldecheit soe comen wi overmids gelove boven geloeve in j weten ende wi comen overmids hope boven hope in j hebben ende overmids minne in een ewech besitten ende dit es dat ierste vri begrip daer onse minne in gefundeert wert ende geenecht der eweger minnen die god selve es ten anderen male selen wi begripen onsselven te minnen ende alle minschen toe den dienste goods want in welker wijs dat wi ons selven anders minnen dan gode mede te dienne ocht enege creature dat es ongeordent ende dat benemt ons die innechste wise der doget ende oec den eenvoldegen inganc in gode ende hieromme est alsoe dat wi onsselven ende alle dinc minnen omme goods wille soe orboren wi onsselven ende alle dinc ordenlec ende redelec toe den loeve goods ende na den wille goods ende alsoe wert minne wel geordent in ons te gode ende tote allen creaturen want minne leidet ons eenvoldechleke in gode sonder ommesien ende dit es minne sonder waeromme die ons weseleke salech maect ende minne drivet ons oec in allen dogeden ende in allen goeden werken ende altoes in die goods ere ende dese dogede met den werken volgen ons na ende cieren ons in dat ewege leven met onderscede men ende meer na dire wijs dat si groet sijn ende minlec gewracht werden voertmeer die ij tafelen die in die hoerneke staen daer beide die sidewande inne gevoecht sijn ende geenecht metten rugge des tabernakels elke van desen ij tafelen en hevet maer in die breidde j halvemate hiermede verstaen wi onse lijfleke nature die maer j instrument en es mede te werkene ochte mede te doegene want si en es niet vri noch dogetsam in haerre neigingen noch si en hevet van hareselven en gene dogedelecke werken maer ommedat si met den geeste geenecht es in allen sinen vrien begripen ende in allen sinen vrien werken soe wert si met dogeden gevrijt ende gevoeget vrileke ter rechter siden ende ter slinker siden in vrien werkene ende in verduldegen lidene in den geboden ende in den raden goods ende wederhouden in alle dinc dat jegen goods ere es ende gerieven mach ende haers vertegen in alre swaerheit diemen omme gode dragen mach ende si wert overmids dat vrie gemoede vrileke begrepen ende opgerecht al te doene in die ere goods ende overgegeven in die vriheit goods alles te darvene daermen tot geneigent es beide hier ende in der ewecheit siet aldus sprac onse here dat wi die tafelen dat sijn onse vrie begripe oprechten souden ende dat si aldus tegadere souden gevoecht sijn van boven tote beneden ende dat ene toevoeginge alle die tafelen soude onthouden dat es dat die rugge des tabernakels met sinen tafelen sal hebben ene toevoeginge tote allen den tafelen in beiden siden overmids die ij tafelen die in die horneke opgerecht sijn daer alle die andre inne vergadert werden ende opgerecht ende onthouden ende alsoe geliker wijs alsoe lange alse onse vrie geest leven sal in desen staet der sterfeleker naturen soe moet hi met deser naturen in beiden siden vrileke gekeert sijn tote allen dogeden die doget te werkene ende ondoget te wederstane dese ij sijn gelijc van loene want alsoevele als wi die dogede minnen alsoevele mogen wi alle hare contrarien versmaden ende sonder die lijfleke nature en mach die geest niet verdienen ende hieromme sprac onse here dat men dien tween tafelen in die hoerneke geven soude gelike toevoeginge den anderen vj die daer tusschen staen ende alsoe soudere viij sijn ende xvj selveren baesschen ende hiermede proeven wi dat die lijfleke nature geenecht moet sijn met haren geeste ende die geest met siere naturen in allen vrien begripen ende oec in allen dogeden ende alsoe mach die geesteleke tabernakel staende bliven ende gode bevallec sijn wat die ij baesschen van selvere bedieden onder elke tafele dat hebbic u vore geseit dat es onder elc vri begrijp ene pure consciencie ende ene ongebeelde memorie sonder dese ij baesschen en en moge wi geen vri begrip oprechten in die ere goods van allen den gherden die de berdene staende onthilden die bedieden ene vrie eendrachticheit metten inwerkene gods in ons hierna sprac onse here tot moysesse aldus ghi selt maken v grindele van houte van sethym in die ene side des tabernakels die tafelen mede te onthoudene ende noch v in die andre side ende alsoemenegen in dat inde te occidenten wert dese grindele salmen doen vore die taflen van den oversten tote den nedersten dese tafelen seldi vergulden ende seltere toe gieten guldene ringe overmids welke ringe die grindele die tafelen mogen onthouden die grindele selen bedect sijn met guldenen platen ende ghi selt dat tabernakel oprechten na dat exempel dat u op den berch getoent was nu merket die lingde deser grindele ende in welker manieren dat si geordent souden sijn ende gevoeget die tafelen te onthoudene dies en seget onse here niet ende dit es die sake dat de heilegen ende de lereren niet gelijc daerave en spreken maer iegewelc sprect ute sinen gemerke na dat heme dunct ende alsoe magic oec seggen na mijn bevoelen ende segge aldus dat in iegewelke side des tabernakels rechte in midden daer die twe middelste tafelen vergaderden dat es op den cant van der ellefster tafelen dat sijn die xj tafelen in elke side daer wi di rade goods op beginnen die hadden v guldene ringe opendetale staende ende in die v ringe soe stont j grindel van boven tote beneden alsoe lanc alse die tafele was gelikerwijs dat ene columme op ene dore gevoeget es daer die ij bladere der dore jegen vergaderen ende dese ij grindele bleven altoes in die ringe al verdroechmen den tabernakel van der eenre stat toe der andre voertmeer die andre iiij grindele in beiden siden die lagen dwers in die middelt van den tafelen van den ingange vore tote in die achterste hoerneke des tabernakels alsoe datsi in die middelt elker siden cruuswis vergaderden in dien opgaenden grendel die rechte stont gelijk den tafelen die opgaende grendel stont in midden tusschen die iiij alsoe dat die ij lagen inwert ende die andre ij udewert ende in elke tafele waren ij guldene ringe met guldenen crammen gevoeget daer die grendele dore gingen die de tafelen altoes staende behilden voertmeer in dat westinde des tabernakels op den cant van der vierden tafelen dat es die tafle daer wi onse geloeve op beginnen soe stont oec j grendel opendetale in v guldene ringhe gelijc dat in beide die siden dede ende in elke side van desen grendele rechte in die middelt van den tafelen soe en lach maer j grendel dwers die tote in die hoerneke ginc ende daerinne vergaderden die grendele die van den siden quamen alsoe dat si ordenlec gevoeget waren iegewelc in den anderen gelikerwijs dat die stucken van eenre trompen ochte van eens besscopsstave gevoecht werden tegadere alsoe gingen die grindele dore die guldene ringe in beiden siden des tabernakels ende in dat westinde want si waren j gemeine slot dat alle die tafelen bevinc ende staende behilt die andere ij grendele die noch desen westinde toebehoren die lagen oec dwers in dat overste van den tafelen gelijc dat si in die middelt daden ende si gingen oec tote in die hoerneke in beiden siden ende vandaer voert in der selver hoechden des tabernakels maecten si noch enen grendel die beide die siden bevinc ende oec dien inganc vore ende dese grendel was van drien stucken tegadere gevoeget in die vorste horneke des tabernakels ende in die ij achterste hoerneke was hi verenecht den oversten grendelen die boven in dat westinde lagen ende aldus met desen drien grendelen was die tabernakel boven temale bevaen ende hiertoe maecten si in dat overste iegewelker tafelen ij guldene ringe sonder in die cleine tafelen die in die hoerneke stonden die en hadden maer enen rinc in midden ende enen boven maer hier seldi weten dat dien grendel die van drien stucken was dien en gheboet onse here niet te makene maer omme concordancie ende omme cierheit ende oec omme starcheit des tabernakels waert hi gemaect met gemeinen consente alle der wercliede want in deser wijs hadden die tafelen vore hen grendele die dweers lagen rechteinmidden ende boven ende si hadden iij grendele die rechte opendetale stonden daer die dwerse inne vergaderden ende sloten ende si waren beneden gefundeert ende gevoeget in die selverne baschen rechte als ene scrine gevoeget es met al haren berderen in hare stapele met desen v grindelen die god moysesse geboet te makene in elke side ende in dat inde des tabernakels daermen den tabernakel mede stedegen ende sluten soude hiermede werden wi geleert dat onse inwindege minsche moet maken ene ewege eninge met gode ende ene vrie eendrachtecheit met dien vrien inwerkene goods ende dese eninge metter eendrachtecheit moet drivoldeger wijs geufent werden ende beseten ende dat es dat onthout eens geestelecs staets want die tafelen in die rechte side die leren ons ene maniere van eendrachtecheiden dat es dat wi ons geheel ende gehoersam moten leveren tote allen dogeden ende nochtan enech met gode bliven in eenvoldeger ledecheit ende die tafelen in die slinke side die leren ons noch ene andre maniere van eendrachtecheiden dat es dat wi onsselves vertien ende laten onsselven in allen dogene sonder verkiesen ende geven ons der vriheit goods ende alsoe werden wi sorgeloes ende goeds vrieigen ende hiermede sal hi ons besitten enech ongehindert als hemselven voertmeer die tafelen in dat westinde die leren ons noch die derde maniere dat es dat wi gode met onsselven ende met alle creaturen minlec dienen selen ende alsoe eenvoldechleke met toeverlate ane gode cleven dat die trouwe die wi in gode gevoelen alre creaturen troest ende trouwe verwege ende hiermede selen wi ons geheel ende vri met onser minnen in sijnre minnen geven ende alsoe hoge met minnen in minnen woenen dat god onseeigen si siet gelikerwijs dat die iij partien van tafelen maken enen tabernakel alsoe maect dese drivoldege eendrachtecheit enen geesteleken staet nu suldi weten dat iegewelke partie van den tafelen hadden v grendele alsoe gelikerwijs sele wi in iegewelken deele onser vrier eendrachtecheit ontfaen dat vrie inwerken goods in v manieren ende dese v manieren goods inwerkens alse wi vanbinnen daermede concorderen dat sijn de v grendele ochte v sloete daer wi onsen tabernakel dat es al ons dogedeleke leven mede stedegen ufenen ende besluten moten selen wijt behouden nu hebdi vore wel gehoert dat god riep ende vercoes beseleelle met sinen name dat hi soude sijn j principael meester dien utewindigen tabernakel goods te makene met al dien dat daertoe behoerde ende hi vervuldene metten geeste goods met wijsheiden met verstendecheiden ende met conste opdat hi overmids die gaven goods sijn werc volbringen mochte dese name beseleel bedietet ons vriwillege gehoersamheit ochte eendrachtecheit met gode siet dese eendrachtecheit overmids dat vrie inwerken goods die sal maken onsen geesteleken tabernakel ende al dat daertoe behoert want onse eendrachtecheit die met gode concordeert die wert altoes vervult metten geeste goods met wijsheiden met verstendecheiden ende met conste ende hieromme blivet de eendrachtecheit gestade ende hevet j dogedelec utegaen in drien manieren alsoe als ons die tafelen leren ende met denselven hevet si j ewech ingaen in gode in eningen ende in rasten ende dit tuget ons claerleke die name beseleel want hi es die scaduwe goods ochte ene ommescaduinge goods die scadue goods dat es onse eendrachtege beweginge na alre wijs dat hem god van binnen in ons beweget die ommescaduinge dat es di eninge die wi met gode besitten daer god inne rasten ende woenen wilt siet alse wi aldus enech ende eendrachtech werden willen met gode soe maken wi goods vrie inwerken onse ende dit sijn onse grindele want in der selver uren dat wi onsselven ende onse werke vrileke gode geven soe gevet ons god hemselven ende sijn vrie inwerken ende dit onderlinge geven maect ons eendrachtich want iegewelc werc es des anders sake nochtan en moge wi gode niet dwingen met onsen gevene want hi en gevet hem niet van noede ommedat wi ons heme geven maer sijn geven es vore onse geven ewech ende van vrier goeden ende hi beidet ende wacht altoes na onse geven ende wanneer wi vrileke geven willen soe mogen wi sijn geven vrileke ontfaen ende aldus es sijn geven ende onse geven willech ende vri maer sijn geven es principael ende hieromme en vermogen wi niet goets sonde die vrie hulpe goods ende hi en mach ons oec niet heilech maken sonder onsselves vrie toedoen ende hieromme sprac onse here dat wi die grindele souden doen vore die tafelen dat es dat wi in sijnre cracht ende in vrien toeverlate toe heme alle onse werke beginnen ende volbringen souden want overmids heme ende sijn vrie inwerken vermogen wi alle dinc ende hieromme gevet hi ons vrileke sinen geest wijsheit verstendecheit ende const opdat wi levende werke souden ende mogen want dat ingeesten goods in ons dat es die rechte grindel die ons oprecht in gode ende levende maect ende dien wi rechteinomidden ontfaen in iegewelken deele onser eendrachtecheit ende hi bringet altoes met heme volheit van genaden ende hieromme in den selven dat wi sijn ingeesten ontfaen soe geven wi heme onsen geest ende dit werc purgeert onse consciencie van sunden ende et maect ons los ende vri van alre verbeeltheit ende dit sijn onse baschen van selvere daer wi alle onse tafelen dat sijn alle onse vrie begripe van dogeden op funderen siet diet onderlinge ingeesten goods ende ons stedecht met gode ons in enecheit ende altoes wert onse geest vernuwet ende levendere in deser werclecheit want et es j levende gront al sonder eendrachtecheit ende dese eendrachtege levende gront blivet altoes ewech ende gestade in eningen ende in werkene daer die consciencie puer blivet ende dat herte onverbeeldet ende in deser puerheit soe rechten wi op alle onse tafelen dat sijn alle vrie begripe van dogeden ende in deserselver puerheit soe wilt god al sijn vri inwerken funderen ende hieromme waren die iij opgaende grindele gestadecht in die ierste baschen van selvere onder alle die tafelen daer wi gebode rade ochte geloeve op beginnen ende dat es in die middelt iegewelker eendrachtecheit daer die gebode met dien raden verenecht werden overmids dat vrie inwerken goods ende hieromme es oec ene pure consciencie die ierste basche onder elke tafele want in hare begint al goet ende si es die opene woninge ons heren nu suldi weten dat die iij principale tafelen die ons oprechten int gelove ochte in de rade goods die hadden in haren iersten cant v ringe van goude daer die rechte grindel inne stont want in dien dat onse inwindige minsche met gode concordeert in alre wijs soe sijn wi oncleveleec ende vri van gemoede ende in die middelt iegewelker eendrachtecheit soe es gode inwonende ende ingeestende met volheit sijnre genaden ende dit ingeesten goods dat es onse rechte grindel hierave verblidet onse redelecheit ende al onse inwindege gevoelen dat sijn onse inwindege v sinne si ontpluken opwert jegen gode ende ommegripen minleke dat vrie inwerken goods alse ene levende sake ende j ewech onthout al ons geestelecs levens ende hierave blivet onse inwindige gevoelen altoes jegen gode ontploken ende minleke neigende tote dien ingeestene goods ende hiermede bliven wi levende in gode ende die geest goods in ons ende dit bedieden ons die v guldene ringe die altoes behilden den grindel die rechte stont inmidden iegewelke partie van den tafelen nu hebbe ic u voregeseget dat die opgaende grendele die in die sidewande stonden die hadden in elke side rechte in midden ij dwerse grendele die dore hen cruuswijs ghingen ordenleke navolghende die j den anderen van den inghange vore tote in die achterste hoerneke des tabernakels maer die opgaende grendel die in dat westinde stont die en hadde maer enen dwersen grindel in elke side rechte in midden die tote in die achterste hoerneke ginc ende hierinne vergaderden die andere dwerse grendele die van den siden quamen hierinne werden wi geleert dat ute den vrien ingeestene goods dat ene fonteine es al ons geestelecs levens daer ute vloeit in ons in die ene side verstendecheit ende const dat es in den utegange daer wi ons na die gebode goods ten dogeden keren die verstendecheit die ute gode vloeit dat es die inwindige oppenbaringe goods die houdet open onse inwindecheit ende verheft onse verstaen boven alle beelden ende boven alle onlede in ene bloete stilheit ende in dire bloeter stilheit verreiket onse verstaen dat inspreken goods dat es een verborgen runen onsen inwindeghen oren dat ons hoerende maect dat es verstendech ochte vernemende vanbinnen daer wi heblec mede werden te hoerne ende te ontfane alle die waerheit die ons die geest goods vanbinnen leert ende aldus sal onse verstaen altoes bliven verhaven toe den insprekene goods doere dit verhavene verstaen soe ontfeet onse redene ute den ingeestene goods godleke siencie die onse redelecheit temale verclaert ende maect ons siende vanbinnen ende leert ons ondersceet in alre waerheit ende doet ons weten in welker manieren dat wi vanbinnen ende vanbuten met levene der waerheit volgen selen ende dat wi der waerheit geheel moten sijn willen wi vri sijn ende gode besitten ende onsselven ongehindert voertmeer alse wi ons oec te gode keren met godleker ufeningen overmids geloeve hope ende minne soe ontfaen wi ute den ingeestene goods verstendecheit ende const opdat wi vanbinnen hoerende sijn ende siende werden wies wi geloeven selen ende wat wi hopen selen ende wat wi van minnen ontfaen hebben ende wat wi der minnen weder sculdech sijn ende alse wi aldus hoerenendesien ontfaen vanbinnen uten den geeste goods soe bliven wi verclaert levende ende gevolchsam der waerheit ende der leringen goods vanbinnen ende vanbuten sie dit sijn die dwerse grendele in beiden siden ende oec in dat inde ons tabernakels vanbinnen udewert werkende in dogeden die ons leren stadegen ende gherecht maken na die gebode goods voertmeer in die ander side onser vrier eendrachtecheit daer wi ons overmids die rade goods inkeren ende met gode verenegen ochte daer wi ons oec met vrien moede verheffen in gode overmids geloeve hope ende minne daer ontfaen wi in ons godleke wijsheit ute den ingeestene goods ende dese wijsheit es eenvoldech ende intreckende ende hieromme gevet si onser begerlecheit enen geesteleken smaec die ons verleeden ende versmaden doet al dat vergankelec es want dese wijsheit es ene vrocht des ewechs levens ende overmids dese wijsheit soe blivet onse begerleke inganc ochte opganc in gode ewech want in die siden des tabernakels soe gevoelen wi eens ewegen ingancs maer in dat westinde gevoelen wi enen ewegen opganc want die vierde grendel ende die vte in dat westinde die liggen in dat overste van den tafelen ende trecken ons altoes opwert in gode overmids geloeve hope ende minne maer die sijtgrendele leiden ons in ende hieromme selen wi altoes navolgen der invloeiender wijsheit met hongere ende met gelostegen smake ende aldus navolgende dorevloeit ons de wijsheit gods soe diepe in onsen ingange in beiden siden dat wi overmids hare onsselven onsinken in j inwindech geestelec gevoelen ende dit gevoelen leidet ons in die diepheit der eningen ende stadecht ons in ewegen vrede ende dese selve wijsheit verheft ons oec in dat westinde in onsen opgange soe hoge dat wi overmids honger ende smaec onsselven onthoegen ende gereiken die hoechheit ende daer vinden wi datselve bevoelen dat al onse inwindecheit beveet ende doregeet ende alsoe wert verhaven beiden onse geest ende onse nature ende in deser verhavenheit werden wi geware eenre omberuerleker vriheit die wi nimmermeer vergronden noch verhogen en mogen dese omberuerleke vriheit dat es die leste grendel die boven beide die siden bevinc ende den inganc vore dien onse here niet en geboet te makene want hi wert in ons overmids ufeninge alse wi met vrien moede overmids inwindegen smaec ende godlec gevoelen altoes clemmen in die hoecheit daer onse overste crachte overmids smaec ende gevoelen met gode besitten enecheit aldaer vinden wi desen ledegen ommevanc der eweger vriheit goods die alle onse vrie begripe met alle onsen dogeden ontfeet ende daer wi alle onse inwindege sinne in verheffen ende stadegen in een godlec gevulen dat gevoelen enecht ons ende die smaec trect ons maer die omberoerleke vriheit volstadecht ons ende dese iij grendele sijn gelijc edel ende hoge want als wi smaken ende gevoelen overmids invlote godleker wijsheit soe hebben wi den vierden grendel ende den vten in ingange ende in den opgange ende hiermede vercrigen wi dat leste slot dat es die ombewechleke vriheit goods ende dit sijn iij grendele die ons houden opgerecht ende vaste gestedecht in enecheiden ende in gerechter eendrachtecheiden na alle die rade goods wi moten oec alle onse tafelen vergulden dat es dat wi alle onse vrie begripe oprechten selen in karitaten ende in golleker minnen ende elke tafele sal hebben in midden ij ringe van goude ende in dat overste inde alsoe gelike ende hierdore selen wi doen alle onse dwerse grendele dese ringe van goude die leren ons dat wi in elken vrien begripe met onser weseleker minnen ommevaen selen al dat inwerken goods dat es dat onse minne alsoe eenvoldech ende alsoe insinkende si in gode ende god in hare datsi in elken vrien begripe doregaen moge al onse werken ende goods inwerken in ons ende alle die gaven goods want god in sire minnen hi es alsoe ledech ende alsoe insinkende in ons met minnen dat hi alle sine werke ende al onse werke dorelidet ende blivet weseleke wonende in ons ende in derselver manieren moten wi heme antwerden selen wi woenen in heme ende dit onderlinge woenen ende onsinken in minnen iegewelc in den anderen dit maect ene ewege inwoninge ende dit sijn onse opene goutringe hierinne ommegripen wi onse werke ende goods werke ende alle sine gaven ende in elken vrien begripe der doget selen wi aldus onse inwoninge met onser doergaender minnen visiteren ende alsoe doet god die sien ende aldus ghieten wi alle onse guldene ringe want wi selen alsoe levende sijn dat wi in elken vrien begripe gevoelen mogen in ons j minnende herte verberrende ende versmeltende ende onsselven onsinkende in gode ende in den love goeds ende hiermede gieten wi enen guldenen rinc in gode die gewortelt sal sijn in onser opender herten dat es in onser lijfleker naturen ende dese rinc houdet ons bergerleke haestech ende bereet tote alre doget ende altoes gevoelec neigende in gode ende hiermede werden wi gelijc ende geenicht der menscheit ons heren na sijnre lijfleker naturen wi selen oec gevoelen onsen geest minnende verblidende in gode ende gebrekende in minnen ende in salecheiden ende hiermede gieten wi enen anderen guldenen rinc in gode die gewortelt sal sijn in onsen geeste ende dese ringe selen wi menechfoldegen udewert ende inwert ende opwert in gode ende altoes selen wise open houden jegen dat inwerken goods want onse weseleke minne sal alsoe doregaende sijn ende alsoe wijt dat si goods inwerken ende al onse ufeninge van dogeden in hare beva ende dit bedieden wel ons die goutringe die in midden ende boven in die tafelen stonden ende alle die grendele in hen hadden bevaen hierna sprect onse here dat wi dese grendele bedecken souden met guldenen platen hierinne werden wi geleert dat ene levende werkeleke minne tusschen ons ende gode altoes middelen sal die goods vrie inwerken ende onse vrie toevoegen enechleke overformen sal ende dese minne en mach niet ledech sijn want si wert geufent tusschen den levenden gode ende onsen levenden geeste ende hieromme alsoevele alse wi werkeleker minnen in ons gevoelen alsoevele leven wi in der genaden ende alsoevele alse wi weseleker minnen in ons gevoelen ommevaende onse werkeleke minne alsoevele ontsinken wi onsselven in minnen ende alsoevele sijn wi salech maer die werkeleke minne tusschen ons ende gode die sal al onse werke ende gods inwerken overformen ende bedecken ende dat sijn onse platen van goude daer wi alle onse grendele mede overdecken ende dese werkeleke minne heten wi karitate die onsen geest leven ende wassen doet in der genaden dese enege bant der karitaten die gevet ons minne ende hi eischet ons dat wi minnen ende hi es selve minne want hi maect dat minleke ingeesten tusschen ons ende gode dat altoes werken moet want dat onderlinge ingeesten dat es onse geesteleke leven ende dat es onse karitate ende dat es goods minne ende onse minne in een vergadert dat sijn onse platen van goude die alle goods gaven ende alle onse werke overformen ende bedecken want god en gevet gene overnaturleke gave te vergeves ende hieromme mote wi sijnre gracien altoes antwerden wi moten hem geven alle onse werke overdect met onser minnen wille wi ontfaen alle sine gaven overdect met sijnre minnen ende dese dobble minne aldus geufent dat es karitate daer onse geesteleke leven inne besteet want gelikerwijs dat wi leven in der naturen tusschen ij lijfleke beroeringen alsoe moeten wi oec leven in der genaden tusschen ij geesteleke beroeringen die ierste beroeringe die alle minschen leven doet in der naturen die werket in der cracht goods ende dat es die beroeringe des hemels die god allen creaturen gemeine gevet die leven ende wassen onder der sonnen tote in den lesten dach met deser beroeringen moet onse lijfleke nature concorderen selen wi leven want si werket in iegewelke creature na haerre ontfenkelecheit ende hieromme overmids invlote ende beroeringe des hemels soe leven onse binnenste eest dat wi daertoe bereet sijn want die levende longe in onsen live die es beroerlec ende licht ende si werket altoes ende beroert hare ende antwert der beroeringen des hemels ende si ontpluct hare rechte alse j blaesbalch ende trect die locht in hare ende dan luct si hare toe ende gevet die locht weder ute ende hierave vloeien die rivieren des bloeds in alle onse aderen ende dragen den geest des levens in alle onse lede ende aldus hebben wi onse senleke leven onse horen ende onse sien udewert werkende onse smaken ende onse gevoelen inwert werkende ende hieromme moet onse levende longe werken sonder onderlaet selen wi leven want si moet antwerden der beroeringen des hemels ende overmids hare werc dat es hare beroeren trect si de locht alle uren in ons slapende wakende weten wijt ochte en weten wijs niet ende al tehans gevet sise weder ende hiermede blivet onse herte levende vercuelt ende gelaeft ende dese locht daer onse leven inne besteet ontfaen wi dore onsen middelsten sin dat es onse rieken want onse rieken met der inwindeger beroeringen onser longen geliken wi den rechten grendele die in midden steet daer wi dat ingeesten tusschen ons ende gode bi verstaen want hier es j ingeesten ons naturelecs ende daer es j ingeesten ons geestelecs levens ende geliker wijs dat wi leven in der naturen tusschen die beroeringe des hemels ende die beroeringen onser levender longen die de locht intrect alsoe leven wi oec in der genaden tusschen die beroeringe der genadecheit goods ende die beroeringe ons vrien willen die met gode concordeert ende overmids accoert den geest goods intrect ende hieromme alse wi gesont sijn inder naturen ende die locht sute es ende wise intrecken soe wert onse herte gespiset ende gesterket ende vervult ende udewert getrocken in die suetecheit der locht ende hierave wast onse gesonde ende soe verblidet onse nature ende soe werden onse senne subtijlre ende claerre ende alse wi die locht weder ute geven soe werden wi vanbinnen idel begerende ende ghelostech weder nuwe locht te ontfame want in vernuwene der locht besteet onse naturleke leven nu merket in der selver manieren alsoedicke alse wi onsen geest minleke in gode geven ende sinen geest in ons ontfaen soe sijn wi gesont ende soe werden wi in sinen geeste levendere starkere ende gesondere dan wi tevoren waren want sijn geest es j hemelsche sute locht die onsen geest trect in die suetecheit sijnsselves ende alsoe wert onse geest idel ende wijt begerende ende gelostech ende hiermede trecken wi den geest goods met nuwer gracien weder in ons ende met desen intreckene gerieken wi dien hemelschen gore die al venijn der sunden verdrivet ende daer die sieke mede genesen ende die doede mede levende werden ende die levende sijn hare leven mede behouden ende die des roken niet en gevoelen die sijn stinkende ende dooet vore gode ende hieromme sele wi ons alle uren vernuwen in gracien ende vanbinnen navolgen den hemelschen roke die al trect dat heme gelijc es ende dien treckene selen wi minleke geven onsen geest onse inwindege horen ende onse sien onse smaken ende onse gevoelen ende hi saelt al vervullen met sinen geeste ende met sinen gaven ende hierinne besteet onse geesteleke leven gelikerwijs dat ghi vore gehoret hebt voertmeer opdat wi geleert werden soe sele wi altoes anesien die crancheit ons naturlecs levens want worden wi alsoe vermiddelt dat wi en gene nuwe locht alle uren en ontfingen altehans moesten wi versmachten want wi moten altoes sonder onderlaet nuwe locht ontfaen ende hieromme en steet die hemel nimmer stille want hi bewaert onse naturleke leven ende hi werct in der cracht goods die niet gebreken en mach maer die elemente daer wi ave gemaect sijn die sijn onderlinge contrarie ende hieromme bedruct dat j dickwile dat andere ende alsoe werden wi te heet ochte te cout te nat ochte te droege ende hierave wert onse lijfleke nature ontsaet ende hare beroeringe ongeordent ende dan mote wi quelen maer wanneer dat die quale alsoe sere verwint dat die natuerleke beroeringe in ons niet en werct ende niet en andwert der beroeringen des hemels in den selven ogenblicke gebreken al onse senne ende onse naturleke leven siet al dese selve maniere vinden wi in onsen geesteleken levene soe wanneer onse geest met minnen enech creaturlec beelde intrect dat ons verbeeldet ende goods minne verweget soe werden wi vermiddelt ende omme dies middels wille en mogen wi dat ingeesten goods niet ontfane ende dan mote wi sterven in sunden nochtan en steet die hemelsche beroeringe der gracien goods nimmer stille maer alse wi niet wel eendrachtech en sijn metter gracien goods soe werden wi te heet dat es te sere geneiget in ertscer minnen te cout in godleker minnen te nat in naturleken gerieve ende te droege dat es te laeu ende te trage in verhavenen toevoegene te gode ende aldus en antwerden wi niet wel met onsen werken der beroeringen goods ende hieromme sijn wi ontsaet ende moten quelen maer eist alsoe dat dese quale onse vrie eendrachtecheit met gode temale verwint soe wert onse geesteleke beroeringe al verstilt ende in den selven ogenblicke sterven wi in sunden ende hieromme selen wi onsen geesteleken tabernakel oprechten ende sieren met dogeden gelikerwijs dat ghi vore gehoert hebt ende aldus sprac oec onse here tote moysesse du salt dat tabernakel oprechten na dat exemplaer dat di op den berch getoent es van den iiij colummen die stonden binnen den tabernakele voer dat sancta sanctorum hierna sprac onse here tote moysesse aldus ghi selt maken ene cortine van jacincte ende van purpere ende coccinen twewerf geverwet ende van bysse getwerent al metter naelden gewracht ende met ingeweven menegerande cierheit dese cortine salmen hangen vore iiij vergulde colummen van houte van sethym ende here capittelen selen temale gulden sijn maer die baesschen beneden selen selveren sijn dit seil sal hangen met guldenen ringen vore die verguldene colummen met desen seile sal gedeilt werden dat heilege van den heilechdoeme dat es te verstane gelikerwijs dat die kerke wert gedeilt van den core nu verstaet hier sijn iiij baschen van selvere ende daerop sijn gefundeert iiij verguldene colummen van houte van sethym ende die hadden iiij guldene capittele ende ane die guldene capiteele hangen iiij guldene ringe ende in de guldene ringe hanct ene cortine met iiij strecken van iacincte ende dese cortine es van iiij varuwen iacinctinen purperen wormen ende dobbel byssinen ende si heeft iiij vaessche van elker varuwen ene vaessche nu seldi merken wat wi hiermede verstaen ghi hebt vore wel gehoert dat god blijft altoes in ons wonende eest dat wi hebben ene pure conciencie ende j onverbeelt herte ende dat leren ons wel die ij baschen van selvere die onder elke tafele lagen nu werden wi voert geleert dat god woent in ons in iiij manieren dat es met iiij eigenscapen god woent in ons met sijnre eighenre claerheit met sijnre rijcheit met sijnre eningen ende met sinen wesene ende alse wi ons minlec inkeren tote in die eenvoldecheit ons geests soe sele wi dese iiij eigenscape in gode venden ende besitten ende hieraf sal onse geest ongebelt werden in iiij manieren ende dese ongebeeltheit ons geests bedieden ons die iiij baschen van selvere die onder die iiij colummen lagen nu verstaet mi rechte in den iersten oegenblicke daer wi ons geheel ende minlec inkeren in die eenvoldecheit ons geestes daer ontmoeten wi die ongemetene godleke claerheit ende daerinne wert onse verstendecheit alsoe merkeloes ende alsoe ledech van allen beelden alsoe ochte wi nie dinc gesien hadden noch gehoert dese ongebeeltheit ons geests doregaen met claerheiden des godlecs lichs dat es onse ierste basche van selvere in den gronde onser verstendecheit ten anderen male woent god in die eenvoldecheit ons geests met afgrondeger rijcheit ende hieromme in den selven minleken inkere daer wi ontmoeten die godleke claerheit daer gevulen wi deser rijcheit ende in deser rijcheit soe es onse geest alsoe los ende alsoe ledech alles willens ende alles begerens alse ochte en geen dinc en ware in hemel noch in erde dies wi behoefden want hier sijn wi geenecht der rijcheit die god selve es dese ledecheit ons ingekeerden willen doregaen meter rijcheit goods dat es onse andere basche van selvere in den gronde onser minnender cracht voertmeer in den selven ogenblicke daer wi ons merken in die godleke claerheit ende in die rijcheit goods daer gevoelen wi die derde eigenscap dat es eninge die god gemaect heeft met onsen geeste overmids dese eninge sijn wi onclevelec alsoe dat ons niemene en gelust te behagene ende dat ons niemen avetreckende behagen en mach want in deser eningen en mach ne gene creature sculen noch woenen ende hieromme bliven wi altoes allene met gode ende onclevelec in allen dingen dese onclevelecheit in der eningen met gode dat es onse derde basche van selvere ten vierden male woent god inder eenvoldecheit ons geestes met sinen wesene ende hieromme alse wi overmids die gotleke claerheit ende rijcheit ende eninge met gode ons selven laten ende alle dinc verwinnen ende overliden alle menechfoldecheit ende ondersceet dan comen wi in die eenvoldege bloetheit ons wesens ende daer gevoelen wi die ongemetene wijtheit ende die afgrondege diepheit godlecs wesens ende dit es in onsen eenvoldegen gesichte alse ene woeste idelheit daer nimmermeer lijflec noch geesteleke beelde in comen en mach siet dese woeste idelheit ane te siene ende te besittene in bloetheit ons wesens dat es onse vierde basche van selvere dese iiij baschen maken in ons enen ongebeelden ledegen gront daer god eweleke innebliven ende woenen wilt alse in hemeselven ende op dese iiij baschen selen wi funderen iiij vergulde colummen van houte van sethym die ierste columme op die ierste baesche dat es onse ingekeerde bloete verstaen daermede selen wi ewelec opgaen ongehindert altoes eenvoldechlec aensiende die godleke claerheit dat es de oppenbaringe der eweger waerheit die in ons altoes scinende ende wonende es ende daer wi overmids ongebeeltheit ons geestes inne gefindeert sijn die andere columme op die andere basche dat es onse ingekeerde ledege bloete minne daermede selen wi eenvuldechlec altoes opgaendesijn in die onbegripeleke goetheit des heiligen geests die sine rijcheit die hiselve es gestort heeft in die eenvuldecheit ons geests ende in die ledege verhavenheit ons willen die derde columme op die derde basche dat es enecheit ons geestes die sal hebben enen levenden ewegen opganc tote in die werdege enecheit goods die sonder onderlaet utegevende ende innemende es ende niemene die mint in hemeselven en laet geduren die vierde columme op die vierde basche dat es j verborgen wesenlec opganc met onsen wesene in dat godleke wesen met onser naturen in sine nature want iegewelke redeleke nature sal met allen rechte suken hare begin ende die afgront godleker naturen roept in den afgront dat sijn alle die in minnen met gode verenecht sijn die werden alle ingeroepen in die stimme sijnre verborgenre wege dat sijn die iiij afgrondege eigenscape goods daer hi die eenvuldecheit ons geests mede verclaert ende rike maect sonder mate ende altoes in enecheiden hout ende besit ende stedecht in sijn eigen wesen siet aldus hebben wi iiij colummen die ons leren enen eenvuldegen opganc in gode overmids die iiij eigenscape goods die ghi gehoert hebt dese opganc blijft altoes in eenvuldecheiden boven redene ende hi wert geufent met vriheiden in minnen dat bedieden ons wel die colummen want si sijn van houte van cethym ende vergult maer haere capittelen sijn al gulden want in die hoecheit des opgancs en gevulen wi niet dan weseleke minne die alre hoechden hoecheit es ende alse wi aldus ontbeelt werden onsselves ende alles dincs ende eenvuldechlec met gode ingaen tote in die luterheit ons geests dan sele wi des gevulen voertmeer ane dese guldene capittele soe hanct ene cortine van iiij varuwen met iiij strecken van iacincte in iiij guldene ringe alsoe dat die ringe sijn gestedecht in de guldene capittele met deser cortinen van iiij varuwen verstaen wi volheit van dogeden overmids iiij doechsame wisen die ringe van goude die bedieden ons die uuthangende ochte die utevloeiende genade goods die altoes utevloeiende es ute dire eningen die wi in weselekerminnen in gode besitten nu sijn hier iiij utehangende ringe van goude want die gracie goods es viervuldech uutvloeiende in minnen in ons dat es met iiij eigenscapen ende hieromme heeft elke doecht iiij wisen ende dat leert ons die cortine van iiij varuwen want ute iegewelker godleker eigenscap die ons boven redene in bloetheiden met gode verenecht soe wert ons ene andere eigenscap gegeven die ons in redeleken lichte met dogeden ciert ende hieromme die colummen des eenvuldegen opgancs in gode die stonden opgerecht in der verborgenheit binnen der cortinen vore die arke goods maer die cortine der doechsamheit die hinc in der oppenbaerheit datse iegewelc priester anesien mochte die in den tabernakel quam want die cortine deilde dat heilege van den heilechdoeme maer die colummen stonden binnen den heilechdoeme ende hieromme alle ufeninge van doechden die mogen wi met redenen begripen ende verstaen maer dien eenvoldegen opganc die ons met gode verenecht hi es sonder mate ende sonder wise ende hieromme blijft hi altoes boven redene ende onverstaen anders niet en mogen wine bekinnen dan met bloter minnen ende met eenvuldegen gesichte in godleken lichte ute desen eenvuldegen opgange in godleken lichte ende in godleker rijcheit soe vloeien alle die gaven goods ende in die gaven goods soe hangen alle onse dogede ende alle onse werke die goet sijn ende hieromme hinc die cortine der doechsamheit in die goutringe der gracien goods ende die goutringe der gracien goods die hingen in dat overste van den colummen in die guldene capiteele dat es in die eninge die wi in weselekerminnen in gode besitten daer sijn wi een met minnen maer tusschen die goutringe der gracien ende die cortine der dogede soe middelden die strecke van iacincte die die cortine met den ringen te gadere hilden dese strecke van iacincte dat es onse redelec gemerc alst verlicht es van gode daermede selen wi anesien hoe alle die gaven goods van boven uutvloeiende sijn omme ons gode mede te gelikene ocht intreckende omme ons met gode te verenegene ende in desen anesiene soe werden onse strecke vaste gevoecht boven in die goutringe wi selen ons selven oec anesien ende gevulen overmids die gracie goods utevloeiende met allen dogeden ende inkerende in enecheiden in desen anesiene soe sijn onse strecke vaste gevoecht in die cortine alle onser dogede ende si blijft ewelec hangende in die goutringe der gracien goods overmids middel der strecke dat es overmids middel onser verlichter redenen aenesiende onsselven ende die minleke gaven goods ende hiermede sijn wi gode gelijc ende dese gelijcheit hanct in die eninge die wi in gode besitten in weselekerminnen gelikerwijs dat die guldene ringe met der cortinen hanct in die guldene cappitteele want ghi hebt vore wel gehoert dat gode ewelec woent in die eenvuldecheit ons geests met iiij eigenscapen die ierste ij eigenscape sijn van naturen uutvloeiende ende die andere ij sijn intreckende god es van naturen uutvloeiende met waerheiden ende met minnen ende hi es intreckende met enecheiden ende met wesene die ewege waerheit wert gheboren ute den vader ende die ewege minne vliet ute hen beiden dat es ute den vader ende ute den sone dit sijn die uutvloeiende eigenscape in gode die enecheit godleker naturen es intreckende die iij persone in bande van minnen ende dat godleke wesen beveet die enecheit in ledecheiden met enen gebrukeleken ommevange in weselekerminnen dit sijn twe intreckende eigenscape in gode ende aldus besit god die eenvuldecheit ons geests boven onse redeleke verstaen ende hiermede sijn wi geenecht overmids dien eenvuldegen opganc daer ic vore ave gesproken hebbe nu verstaet ute dire eweger waerheit ende claerheit die god selve es soe wert ons gegeven redelecheit const ende wijsheit ende gerechte bescedenheit in allen dogeden dit es die ierste eigenscap in allen dogeden ommedatsi alle dogede leert ende het es onse ierste varuwe ende oec die ierste vaessche van onser cortinen omdatsi alre doechde cierheit es ende dese bescedenheit es wel te rechte hemelvaruwech want si vloeit ons sonder arbeit ute der waerheit goods ende hieromme en machse niet bedrogen werden ende wi ontfaense van genaden niet van naturen want alle die goutringe der gracien hangen in die guldene capiteele der eweger minnen goods voertmeer ute der eweger rijcheit goods wert ons gegeven dat wi sijn ontfaermhertech genadech ende uutvloeiende melde dese meltheit ciert ende vervult onse begerte ende si hanct in die goetheit ende in die rijcheit goods ende hieromme moet si altoes vergeven ende geven ende nimmermeer en mach hare gebreken want si blijft altoes vol ende rike in haren gronde daer si hanget in die rijcheit des heileghen geestes dit es die andere eigenscap in allen dogeden die ons alre dogeden vrocht ende rijcheit doet gesmaken ende dese meltheit es onse purpere varuwe ende die naeste vaesche van onser cortinen ende overmids hare werden alle dogede ende alle goede werke ons geewecht ende gode geoffert siet aldus hebben wi ij uutvloeiende eigenscape in dogeden daer wi ons gode mede geliken voertmeer ute der enecheit goods gevulen wi comende in ons j ewech intrecken ochte ineischen dat onse minnende cracht altoes beruert ende eischt ende maent ons te minnene ende altoes als wi ons inkeren ende die eninge anesien die god gemaect heeft met onsen geeste soe gevoelen wi des innoedes toe der eningen ende dan mote wi den innoedene gehoersam sijn want die godleke eninge trect ende maent al onse minnende gelost in te comene met minnen ende onse gelost es boven al daertoe geneicht ende hierave wert karitate gewarege minne in ons gheboren geufent ende gevoedt ende si es die derde eigenscap die al onse dogede ende goede werke levende behout ende si es oec die derde varuwe ende die derde vaessche van onser cortinen want si es coccinen dobbel roet gelijc den viere want die eninge tusschen ons ende gode es j verterende vier ende hieromme alse wi ons keren toe den viere so moeten wi vernuwen in den viere ende onsteken in nuwer minnen ende dan minnen wi gode ende onsselven ende alle menschen gelijc onsselven een met gode te sine dit es twewerf geroedt dat es metter minnen goods ende ons evenkerstens ende hiermede werden alle dogede wel geordent die vierde eigenscap daer god die eenvuldecheit ons geests ewelec mede besit dat es met sinen weseleken insine dese eigenscap es oec intreckende want si trect ons in hare ende doet ons van onsselven verdolen in afgrondeger onbekinder duusternessen aldaer verliesen wi onsselven in die woeste idelheit ende al verlisende onsselven venden wi die salecheit ende al vindende verkiesen wi ende al verkiesende werden wi vercoren ende tusschen verkiesen ende werden vercoren soe wert onnoeselheit geboren die di vierde eigenscap es daer alle dogede in beginnen ende werden volbracht want overmids onnoeselheit sijn wi alsoe insinkende in onse verkiesen ende werden alsoe vaste met minnen in gode gevaen dat wi anders niet en mogen noch en weten noch en willen dan ewelec met minnen in heme te blivene ende dit maect ons eenvuldech ende ledech in al onsen wesene ende in al onsen werken want wi en connen niet gesuken noch gemeinen in tijt noch in ewecheit dan dat gode behaecht dan hebben wi die vierde varuwe van onser cortinen dat es j witte vasche van edelen twine daer wi alle dogede mede besitten want overmids onnoeselheit dragen wi die palme der victorien ende volgen den lamme na in allen sinnen wegen der salecheit siet aldus maken wi van iiij wisen der dogeden j doechsam leven ende alsoe maecten die iiij varuwen ene cortine in dese cortine was genaeit ende geweven menegerande cierheit vogele ende bloemen ende guldene sterre alsoe als ic vore geseget hebbe ende alsoe selen wi weven ende naeien in ons doechtsame leven alrehande cierheit van dogeden gelikerwijs dat vore bediet es voertmeer in die cortinen des tabernakels soe dede moyses weven ende naeien met letteren ende met beelden die hystorien der patriarke ende der propheten van den wondere dat god met hen gewracht hadde in egypten ende in den uutgange van egypten ende van beginne der werelt opdat dat volc daerbi geleert worde ende gesterct worde int geloeve ende getrocken in hopen ende met gode geenecht in minnen ende alsoe souden si ontbeiden mogen die toecomst ons heren die hen geloeft was dat hi geboren soude werden van haren sade ende van haren volke dat was jesus christus die goods sone geboren van der maget marien na den vleesche siet in deser selver manieren selen wi onse doechtsame leven weven ende naeien dat es claerlec ende minlec merken ende altoes in onser memorien vernuwen ende veranderen al dat wonder dat god gewracht heeft met sinen vrienden van beginne der werelt ende sunderlinge die hystorie ende dat minleke leven ons heren jesu christi ende alse wi al dit clarleke anesien merken ende pruven soe vinde wi gode werkende ende alle sine vriende overmids sine gracie in wijsheiden ende in meltheiden in karitaten ende in onnoeselheiden ende hierna selen wi onse leven beelden ende wi selen oec hemelsche beelden mede inweven dat es dat wi anesien selen die clare onderscouwinge tusschen gode ende iegewelken heilegen in lichte der glorien die milde onst ende trouwe die god bied elken geminden ende elc geminde heme weder die berrende minne daer god med vriende ende vrient met gode in versmelten in gevulne ende die pure onnoeselheit daer si geenecht met gode al goet in besitten siet in deser wijs leven die heilegen in der glorien goods dese vite selen wi minlec anesien begeren ende leven ende altoes met verlangene daerna beiden ende in alle onse cortinen der dogede soe sele wi dese beelden weven ende naeien soe wert al onse leven daermede geciert ende aldus werden wi geleert wat die binnenste colummen bedieden ende hare cortine vander scoenre cortinen die ane dese colummen binnen den tabernakele hinc ende vanden v colummen die inden inganc des tabernakels stonden hierna sprac onse here aldus ghi selt maken ene cortine in den inganc des tabernakels van iacincte ende van purpere ende dobbelroet geverwet ende van bysse getweerent al metter naelden gewracht ende v colummen van houte van cethym seldi vergulden ende die capiteele al gulden ende die bascen van mottale ende hier vore buten seldi die cortine hangen nu verstaet mi rechte die bascen van mottale daer dese colummen op staen daermede verstaen wi gevueleke wellust der naturen dese wellust in der naturen vercrijcht men overmids puerheit der consiencien ende onverbeeltheit van herten ende van geeste daer wi vore ave seiden want naturlec bliscap raste ende vrede ende alle gesaetheit der naturen comt ons van gode ende van doegeden ende wast altoes van binnen udewert in dese gevuleke wellust der naturen sijn gefindeert onse inwindege v sinne ende si sijn een met der naturen ende metter gevuleker wellust ende hieromme sijn daer v baschen ende v colummen want die eenvuldege opganc des geests trect na heme die inwindige sinne ende die lijfleke crachte ende al dat levende ende gevulec es in der naturen ende hieromme moten die inwindege sinne opgerecht sijn gevulec ende eenvuldechlec ende altoes toegevuecht den geeste ende alsoe hebben wi v colummen in den ingange des tabernakels ende dese colummen sijn van houte van cethym ende vergult want alse wi met gevuleken opgange navolgen onsen geeste soe sijn onse inwindige v sinne vri ende vol godleker minnen want nature navolgende den geeste es vri gelijc den vogle in den woude ende weldech in minne gelijc den vessche in den watere ende hieromme moet onse lijfleke nature geenecht sijn onsen geeste in al onser ufeningen ende dit leren ons die cleine tafelen die in die achterste hoerneke stonden die in hare ringe ontfingen die grindele ende met haren inhouwingen toegevoecht waren allen den anderen tafelen onse inwindige sinne moten oec eenvuldechlec ende gevuelec opgerecht sijn ende navolgen den geeste in allen manieren van dogeden ende also werken wi alle onse werke met loste ende dit merken wi ane die colummen die in die vorste hoerneke stonden want si waren met geliker inhouwingen geenecht in beiden siden des tabernakels den grindelen ende den tafelen ende dese vorste colummen hadden oec guldene capiteele alsoe alse die andre hadden die binnen stonden in dat heilege der heilegen want in die hoecheit ons eenvuldechs gevulecs opgancs en vinde wi niet dan gevulen ende dit gevulen es sonder mate ende sonder wise ende hieromme est godlec ende gebrukelec ende diepere ende widere dan alle ufeninge ghi sult weten dat alle onse gevulen wert gedeilt in drien dat es in een sinlec gevulen ende in j redelec gevulen ende in j godlec gevulen ende alse dese iii tegadere comen in j leven soe es groete wellust in den nedersten gevuelne claerheit ende rijcheit ende meerre wellust in den middelsten gevuelne godleec gebruken ende sonder mate vroude ende rijcheit in den oversten gevulne siet dit overste gevulen es sonder mate hoge boven onse sinleke gevulen ende oec boven onse redeleke gevulen onse sinleke gevulen alsoe alst beestelec es soe moten wijt bedwingen onder die gebode goods overmids redene ende goetwillecheit maer onse senleke gevulen dat sere te prisene es dat es gevuleke enecheit onser herten alse die verhaven wert ende geciert met gevuleker liefden te gode soe eest die outaer onser sacrificien daer wi inne offeren ende verberren onse lijfleke nature in godleken dienste ende in godleker eren ende altoes alse onse lijfleke nature gerenen wert met godleker liefden soe gevuelen wi hertelec verlangen ende eenvuldech verhangen dat sijn onse wedersvelle roet ende blaeu daer wi onse tabernakel boven mede bedecken siet dese gevuleke liefde te gode es ene cierheit alle onser sedeleker dogede ende si wert altoes verwect ende vernuwet overmids verlichte redene ende karitate dat es onse geesteleke gevulen want alle onse lijfleke gevulen hanct in een geestelec gevulen ende alle onse geesteleke gevulen hanct in een godlec gevulen ende aldus sijn alle dinc wel geordent want al onse leven comt ons van boven ende hieromme overmids onse geesteleke gevuelen soe sijn wi gehoersam ende eendrachtech met gode ende werken alle onse werke vrileke maer in den godleken gevuelne soe sijn wi gode geenecht boven redene ende besitten vriheit wijsheit ende ledecheit ende al goet sonder mate in diere hoger eningen ende ute deser eningen met gode soe wert onse geest ende onse nature ordenlec beweget na den wille goods ende hierave comt ons gevueleke wellust ende onderworpene gesaetheit der naturen dat sijn onse baesschen van ere inden ingange ons tabernakels hierop staen die v colummen dat sijn onse inwindege sinne vrileec ende minlec verhaven ende navolgende onsen geeste altoes gebrekende in een godlec gevuelen dat sijn die capiteele van goude dit godleke gevuelen es weselekeminne ende hieromme sijn dese capiteele van goude gelijc dengenen die binnen stonden in dat heilege der heilegen dore dese guldene capitteele soe ginc die overste grindel die van iii stucken was die boven beide die sidewande bevinc ende den inganc vore ende in desen oversten grindel soe bleven die vorste colummen met haren capiteelen vaste gestedecht sonder verwandelinge want dese grindel was dat overste slot des tabernakels ende in heme waren oec verenecht die ij overste grindele die boven in dat westinde lagen met desen oversten grindele versta wi die ombeweechleke vriheit die wi in gode besitten boven alle dogede want in den vrien inwerkene goods volgen wi gode na met geesteleken smake ende met gevuelne ende alsoe wert onse geest in gode geenecht ende ghestadecht in die ombewegeleke vriheit goods want goods gesmaken ende bevulen in ombewegeleker vriheit daermede wert dat overste ons tabernakels dat es dat overste ons geests met gode geenecht ende gestadecht sonder wederkeer ende dit bediet ons moyses wel in dien dat hi leggen dede iij grindele in dat overste sijns tabernakels ende daerinne waren gestadecht ende ghesloten die vorste colummen met allen den tafelen ende hieromme in den inwerkene goods wert onse lijfleke nature oec gerenen met gevueleker liefden ende volcht vrilec ende minlec den geeste na ende in desen navolgene wert si doregaen met smake ende met gevuelne ende geenecht der vriheit goods ende aldus werden wi van binnen tote buten ende van buten tote binnen met gode verenecht ende gevrijt ende doch met onderscede dat es met middele ende sonder middel ende dit leren ons wel die vorste colummen die oec gestadecht waren met haren capittelen in dien oversten grindel want al dat gescapen es dat es ongestadech in hemselven ende al onse naturleke vriheit en can ons niet gestadegen ende hieromme moten wi navolgen den inwerkene goods soe werden wi verhaven boven nature ende gode geenecht in die ombewechleke vriheit sijnsselves ende van der andere scoenre cortinen die ane dese colummen hinc ende van dier haren die daer ophinc voertmeer suldi weten in den inganc des tabernakels in die capiteele van den vorsten colummen soe hinc die leste cortine van iiij varuwen in v guldene ringe ende dese cortine en ginc maer neder tote der middelt van den colummen alsoe dat die tabernakel beneden eensmanslingde open bleef opdat die priesteren ongehindert ute ende inne mochten gaen hare offerande te doene ende oec al dat gemeine volc inwaert sien mochte omme te meerrene hare innecheit ende hare devocie vore dese cortinen buten soe hincmen j cleet van hare dat tote der erden nederginc ommedat die cortine ende die inganc des tabernakels behoet souden sijn van regene ende van winde ende van allen onwedere dese hare hincmen in haecskene van ere die boven stonden in die helecht van der ellefster haren die van boven nederhinc in dat vorehoede des tabernakels maer in claren wedere soe dedemen dese hare ave ende in der nacht ende altoes als noet was soe hincmense weder in die hake ende dan was dat tabernakel ane te siene als een ondier huusken alomme bedect met lakenen van geitenen hare ende hiermede was volmaect die tabernakel nu merct wat alle dese dinc bedieden ghi hebt vore wel gehoert dat al onse lijfleke crachte moeten navolgen den geeste in sinen eenvuldegen opgange ende alsoe wert onse nature verhaven ende geenecht onsen geeste in j godlec gevuelen ende dat leren ons die vorste colummen met haren capitteelen nu suldi weten dat iegewelc mensche die vol es godlecs gevuelens die volheit oppenbaert hare vanbuten in waerden ende in werken ende hieromme die inwindege waerheit die in den mensche leeft die maect den minsche vanbuten waerachtech ende besceeden in sinen waerden die inwindege meltheit die maect den mensche vanbuten in sijnre wandelingen goedertieren ende melde ende dienstachtech in alre noet die inwindige karitate die maect den minsche vanbuten ontfaermhertech ende gerecht in allen sinen werken die inwindege onnoeselheit die maect den mensche vanbuten simpel ende onnoesel ende wijs in allen sinen levene ende hieromme soe was die cortine van iiij varuwen die buten vore den tabernakel hinc gelijc der andere die binnen in den tabernakel hinc ende si hadde oec strecke van iacincte ende goutringe gelijc der binnenster want die dogede vanbinnen ende die goede werke vanbuten hangen alle in die genade goods datsijn die goutringhe ende die genade goods mogen wi altoes nuwe ontfaen eest dat wi anesien die ewege minne ende goetheit goods die altoes uutvloeit met nuwen gaven ende met allen goede maer wi moten onse strecke dat es onse inwindege gesichte altoes verheffen ende verenegen der goetheit goods ende alsoe ontfaen onse strecke die goutringe der uutvloeiender genaden goods ende die uutvloeiende genade ontfeet in hare die strecke ons inwindegen gesichts ende aldus bliven die cortinen onser dogede ende onser goeder werke altoes hangende in die goutringe der gracien goods in dese butenste cortine woude onse here oec hebben genaeit alrehande cierheit dat es dat wi merken selen die uutwindege seden ende die werke der heilegen hoe si gedaen hebben gelikerwijs sele wi na doen alsoe dat onse werke exempel sijn allen menschen gelijc den haren maer dese butenste cortine en mach niet neder gaen tote der erden want die inganc moet oepen bliven dat es dat wi alle onse werke vanbuten alsoe ledechlec werken selen dat ons onse inganc in redenen altoes gereet si ende alsoe sele wi die waerheit van binnen halen dire wi vanbuten selen plegen ende elken mensche die wi weten dat begeert gelert te sine dien selen wi onse inwindegcheit ontpluken ende oppenbaren heme die naeste waerheit die wi verstaen in allen dogeden opdat hi hemeselven lere te bekinnene hoe gelijc ochte hoe ongelijc hi der doecht ende der waerheit es ende hierinne moete wi neder ende onverhaven bliven al waren wi oec alsoe goet ende alsoe wijs dat wi met waerden ende met exemplen allen menschen leren mochten want alle leringe der waerheit ende alle doecht comt van gode ende hieromme en selen wijs niet gevuelen in hoeverden dat god sine goetheit toent ende sinen name verclaert dore wien hi wilt ende dit es die sake datmen in storme van winde ende in regene die hare buten vore den tabernakel hinc niet omme der liede wille datsi die cierheit niet sien en souden maer omme des tabernakels wille dat hi in sijnre cierheit ongearget ende ombesmet soude bliven ende in deser wijs sal elc verlicht mensche met waerden ende met werken leeren iegewelken mensche dien lust geleert te sine opdat hi leven moge ende altoes sal hi hemselven versmaden soe mach hi allen stoerm van hoeverden verwinnen ende soe hi hemselven naerre bekint so hi heme in der waerheit meer te versmadene vint want al dat gebreclec es in ons dat hebben wi van onsselven ende dies es vele ende al dat doechtsam es in ons dat hebben wi van gode ende dies es sere lettel na dat sijn mochte waren wi daertoe bereet wel ende hieromme sele wi die hare der oetmoedecheit altoes laten nedergaen tote der erden alse men ons ere biedet van dogeden opdat wi ons niet en verwanen want men ons onrecht doet daermede die ere behoert allene gode toe die oersake es alre doget ende alsemen ons versmaet ende ontwerde doet dan selen wi die hare der oetmoedecheit vore ons laten hangen soe moge wi gevuelen dat ons recht gesciet ommedat wi gode noch onsselven noch niemene recht en doen alse wi souden soe eest dan behoerlec dat wi onweert ende versmaet werden van onsselven ende van allen creaturen voertmeer in der nacht lietmen altoes die hare hangen vore den tabernakel goods dat es datmen niet dan oetmoet en sal bewisen vore die menschen die leven sonder vrese ende sonder berespen van haren sonden dat sijn diegene die willens ende wetens quaet doen die sijn donker ende cout gelijc der nacht ende hieromme sijn si onleerlec eneger doecht want si sijn verblint ende verhert in sonden ende en connen die leringe der waerheit niet gedragen maer si versmaden goede liede ende doechtsame werke siet dese liede moetmen laten gewerden ende verdragense oetmoedechleke ende verduldechleke dat es die beste wise diemen hen toenen mach ende hiermede wert onse tabernakel volmaect ende dat vierde poent ontbonden van den vij principalen dat vijfste principale poent bescrijft den gulden candelare die binnen den tabernakele stond die bediedet de menscheit christi gheeenicht siere godheit hierna volget dat viefste poent dat sal sijn van dien dingen die in dat vorste deel des tabernakels waren dat es van enen guldenen candelare ende van enen guldenen outare ende van der tafelen der voregheseitheit ende van den priesteren der joetscher wet ende van der sacrificien ende hoe dit al ene figure was der waerheit die nu es in der heileger kerken ende dit beginne ic aldus onse here sprac tote moysesse ghi selt smeden enen candelare al van den puersten goude sinen scacht ende die roeden in beiden siden die coppe ende die rondeele ende die lilien al ute enen scachte opgaende die scacht sal hebben in elke side iij guldenen gerden ende elke gerde iiij guldene coppe ront alse note ende iegewelc cop sal hebben onder hem een rondeel ende boven uteheme opgaende ene lilie ende al dit sal sijn van finen goude die candelare dat es die scacht inmidden die sal hebben in hemeselven iiij rondeele ende daer boven iiij coppe ront gelijc noten ende boven ute dien coppen selen opgaen lilien ende iegewelke ij geerden daer si vergaderen in den scacht die selen hebben onder here ioncture j rondeel ende hieromme al dat in desen scacht gevuecht es dat behoert heme al toe ende dat sal altemale gesmeet sijn van puren goude ende ghi selt maken vij lampen ende seltse doen op den candelare opdat hi verclare al dat jegen heme es die instrumente daer men die lampen mede pugeren ende ordineren sal ende die vate daer men den brant in blusschen sal die selen alle sijn van puren goude dat gewichte des candelaren met alle den vaten die daer toe behoeren sal wegen c pont ende xx van den puersten goude sichin ende make na dat exemplaer dat di op den berch getoent es met desen guldenen candelare verstaen wi die menscheit ons heren jhesu christi geenecht der godheit want na der menscheit es hi j lichtdragere alle der werelt ende sunderlinge der heileger kerken ende iegewelcs goeds menschen ende hi es gulden want hi es ons van minnen gegeven ende na der menscheit es hi en sone der minnen eest dat wi in heme geenecht werden soe sijn wi sonen ende roepen in sinen geeste abd vader hi es die candelare van goude die gesmeedt es overmids den heilegen geest tusschen den hemelschen vader ende der maecht marien met werdegen dienste des ingels dese candelare heeft enen scacht inmidden opgaende dat es die minscelike nature in christo die boven al verhaven es ende j metten ewegen worde want dat es hare onderstant ende hare persoenlecheit drie guldene gerden gaenop ute desen scachte in elke side dat sijn die lijfleke crachte ende die geesteleke crachte in christo die van beginne dat si gescapen hebben geweest altoes opgerecht hebben gheweest ende gestaen in die ere sijns vaders ende iegewelc ij geerden hadden j gulden rondeel onder hare juncturen daer si in den scacht vergaderden dat sijn die vj gerden iij rondeele ochte iij ringe van goude hiermede versta wi dat de geest goods minleke bevinc die menscheit ons heren ende rechtese op drivoldeger wijs in die ere goods hi makese mechtech alle dinc verwinnende wijs alle dinc bekinnende ende willech alle gerechtecheit volbringende ende desegelike selen wi in ons gevuelen eest dat wi hem geenecht sijn want sinte pauwels sprect dat gevuelt in u dat ghi in christo jhesu gevuelt ende hieromme eest dat wi onsselfs gestorven sijn ende in heme leven soe selen wi ons oprechten met allen onsen crachten altoes meinende die ere goods ende alsoe bliven wi machtech altoes onsselven te verwinne ende wetende onse gebreke te bekinnene ende willech die doecht te volbringene ende hieromme riep die prophete david in den soutere dat heme god gave den principalen geest dat es macht des vaders opdat hi gesterct worde ende bliscap in gode vercrege hi riep omme den rechten geest dat es wijsheit des soens opdat hi vernuwet worde ende geleert ende gesuvert van sunden hi riep omme den heilegen geest opdat hi niet en viele maer volstonde in allen dogeden ende dat ons oec dit gescie dat selen wi bidden ende begeren nu laet ons voert anesien die cierheit des candelaren iegewelke gerde hadde iij guldene rondeele in haren opgange ende boven elc rondeel i ronden cop van goude ende ute heme opgaende ene guldene lilie ende al ditselve hadde oec die scacht inmidden siet alle dese dinge stonden ordenlec in drien reggelen die ene reggele boven die andere den candelare dweers te ane siene alsoe dat die hogeste reggele dat overste van allen den geerden gereicte ende iegewelke geerde was boven here overste lilie alsoe gemaect dat menre ene lampte op setten mochte ende die hoechde alle der gerden dat was eens menschen lingde maer die scacht inmidden ginc noch ene mate hogere ende in die bovengaende hoechde soe hadde hi noch j gulden rondeel ende daer boven enen guldenen cop ende j lilie van goude nu merct wat ons dese dinge leren wi selen anesien desen guldenen candelare dat es die mensceit ons heren van den geeste goods verhaven ende geciert in drien manieren ende deser cierheit selen wi ons pinen na te volgene want christus es onse hoeft en wi sijn sine lede ende hieromme souden wi hem geliken in alsoe velen als wi mochten nu merct die geest goods geenecht den geeste christi bevinc met minnen die lijfleke nature in christo met allen den lijfleken crachten ende makese dienstachtech ende onderworpen den geeste in alle swaerheit ende in allen geordenden dienste al tote der doet siet dit sijn die nederste rondeele van goude in christus opgange ende derre es vij want die lijfleke nature ons heren jhesu christi moeste onderworpen sijn ende gereet alle dogede mede te werkene ende dire sijn vij principale daer alle dogede in onthouden sijn op dese vij rondele stonden vij guldene coppe boven open ende beneden ront alse note besloten hierinne werden wi geleert dat dat werdige herte ons heren altoes boven geopent was sinen geeste omme te volbringene alle dogede ende dire sijn vij alsic vore seide maer sijn herte was beneden ront ende besloten jegen alrehande smaec ende gerief der naturen ende der sinlecheit ende hierute waren wassende ende opgaende guldene lilien dat waren sine minsame seden die ons gheleert ende ghetoent hebben dat hi puer ende onnoesel was gelijc der lilien in al sinen werken siet dit es die nederste wise der cierheit christi in sinen hemelschen opgange ende alre menscen die hem navolgen willen ende geliken nu selen wi voert merken noch ene hogere cierheit in sinen hemelscen opgange dat es dat die goods geest bevaen hadde met minnen die geesteleke nature in christo dat was sine ziele met haren oversten crachten ende makese onderworpen der gerechtecheit ende der wet ende alle den scrifturen die van heme geprofiteert waren van beginne der werelt die te volbringene na den wille sijns vaders ende hieromme was hi ende es noch willech onderworpen alle der werelt tote in den lesten dage soewie dat geloeft ende sijns begert hi heeft ons geleert ende gheleeft ende gewasschen in sinen bloede van allen onsen sonden siet dese willege onderworpenheit in christo dat sijn onse middelste rondele van goude daer alle onse dogede van den iersten mensche tote den lesten inne gefundeert sijn hierop stonden vij guldene coppe boven open dat was die wide opene gelost sijns geests ende alle sire crachte die willech ende bereet waren al dat te doene daer sijns vader ere in gelach ende onse noet dies geluste heme boven al want dat was sine spise ende sijn dranc ende sijn leven ende daerin behagede hi sinen vader ende daerin hebben wi oec genade vonden ende hi was vanbeneden ront besloten gelijc j guldenen coppe want in al erterike en was gene creature daer hi gerief in sochte ochte daer hi sijn hoeft ane lenen mochte ende aldus was hi ellindech der tijt ende sonder mate rike van doechden ende hierna souden wi staen dat wi des gevuelden want hierute wiesen altoes guldene lilien dat was die eenvuldege opgaende meininge christi offerende iegewelke doget sinen vader want sine dogede sijn alle alse guldene lilien van hemelschen roke die hemelrike ende erterike vervult hebben ende verblijt want si sijn gewortelt in die substancie sire onnoeselheit ende si wiesen ende gingen op ute enen diepen dale sire oemoedecheit ende si hadden die hete sonne sijnre minnen ende sijnre berrender gelost daer hi sijns vader wille mede volbrachte ende aldus hebben wi die naeste wise der cierheit christi in sinen hemelscen opgange die derde wise leert ons aldus dat die goods geest alsoe minlec bevaen hadde die minsceit ons heren ende alsoe intreckende beseten dat alle sine crachte boven alle hare werken altoes des intreckens in enecheit haers geests gevuelden ende desen intreckene waren alle di crachte sijnre minsceit altoes gehoersam want hi leefden den staet der onnoeselheit ende was volcomen toegangere ende begripere siet desen intreckene goods gehoersam te sine dat sijn die overste rondele van goude die der derder wisen toebehoeren hierop stonden vij guldene coppe boven open hiermede verstaen wi dat die minsceit ons heren met al haren crachten gode geopent was ende altoes bereet die gaven goods te ontfane maer die coppe waren vanbeneden ront besloten want in alre eren ende in allen gaven soe en vervinc sine minsceit niet want gelikerwijs datse god verhief met hemselven in der hoechster eren soe gaf si hare weder neder in der meester oetmoedecheit ende droech den lachter ende die sunden alle der werelt ende hierinne wart vervult die hoechste gerechtecheit die den vader boven al behagede ende hieromme ute deser diepster nederheit soe gingen op guldene lilien der hoechster eren ende werdecheit die gode je geoffert wart want niemen en can gode ere bieden dan die oetmoedege noch niemene en smaect noch ghelust gode ere te doene dan den oetmoedegen nu was christus die oetmoedechste onder alle die werelt ende hieromme was sine opgaende werdecheit te gode meerre ende gelusteger dan alle der werelt ende aldus gereicten die lilien die hoechde alle der geerden want christus was opgerecht met allen sinen crachten ende met allen sinen werken ende met al dien dat hi geleisten mochte altoes sukende die ere sijns vader ende hierna sele wi staen dat wi des gevuelen wi meest mogen voertmeer die scacht inmidden ginc noch ene mate hogere boven alle die gerden want die mensceleke nature in christo die es verhaven boven al dat si verdient hadde ochte verdienen mochte want dat god mensce worden es ende die mensche god dat es in alrewijs onverdienlec want dit es die boven gaende mate die god allene heeft gewracht overmids sine grondeloese goetheit ende hieromme hoe neder heme god gaf ende hoe hoege hi die mensceit verhief dat en mach niemen verstaen dan hi allene ende hieromme ginc die scacht inmidden allene op boven alle die gerden want die mensceit ons heren en hadde en geen onthout op hemselven maer si volgede eenvuldegleke haerre persoenlecheit want christus besat sijn persoenleke wesen in ij naturen hi hadde ene ewege geboert ute sinen vader ende daeromme es hi die sone goods ende gewarech god ende hi hadde ene tijtleke geboert van sire moeder marien ende daeromme es hi sone des menscen ende gewarech mensce nochtan bleef elc nature in hareselven al dat si was want die godheit en mochte niet werden mensceit noch die mensceit godheit maer si verenechden beiden in den godleken persoen des soens ende elke nature van beiden was sine eigene nature want hi es gewarechlec god ende mensce ende hieromme overmids die genade goods soe sele wi onsselfs ende onser eigenre persoenlecheit altoes vertien ende volgen eenvuldechleke na onser gegoodder naturen in christo soe mogen wi overfoermt werden met der eweger waerheit die christus selve es ende alsoe sal hi leven in ons ende wi in heme voertmer in dese bovengaende mate soe hadde die scacht noch j gulden rondeel ende daerboven enen guldenen cop ende ute heme opgaende ene guldene lilie hierinne werden wi geleert dat die menscheit ons heren in haren iersten eenvuldegen opgange dien si in gode dede soe was si alsoe bevaen met eweger minnen datsi sonder ommekeer in dire minnen ewelec bliven moet dit es onse hoechste rondeel van goude hierop stont een gulden cop boven open dat was die eenvuldege wide ontplukinge des gescapens geests ons heren die altoes vol was ende es eweger waerheit ende godleker claerheit maer die cop was vanbeneden ront besloten want die gescapene geest ons heren na sinen eenvuldegen opgange soe heeft hi een ewech instaren in die godheit sonder enech ommesien ochte nedersien ute desen eenvuldegen insiene soe wies ene opgaende guldene lilie tote in dat overste van den scachte met deser lilien verstaen wi dat innechste versmelten ende vernieuten in minnen dat je geufent wart dat heeft christus geuefent want hi es selve die edele liliebloeme die opgegaen es ute der wortelen van jesse alsoe ons ysaias de prophete bescrivet op dese bloeme sprect hi sal rusten die geest ons heren die geest der waerheit ende der verstendecheit die geest des raets ende der starcheit die geest der const ende der godertierheit ende die geest der vresen ons heren salne vervulnen dit heten die vij geeste ons heren ochte die vij gaven des heilegen geests dit bedieden ons die vij lampden die stonden op desen candelare want sinte jan ewangeliste secht dat hi sach vij berrende lampden vore den troen goods dat sijn sprect hi die vij geeste ons heren ende hi secht voert in den selven boeke dat hi sach staende j lam alse gedoet dat lam hadde vij hoerne ende vij oegen dat sijn sprect hi die vij geeste goods die gesint sijn al erterike dore dit lam dat was die mensceit ons heren die onnoeselec omme onse sunden gedoet es hi christus na sijnre mensceit hadde vij hoerne der starcheit ende der cierheit dat waren die vij gaven ochte die gheeste goods werkende vijvuldech hiermede verwan hi den viant ende aldat ons letten mochte ende hiermede was hi bewaert ende gesiert in allen dogeden ende hi hadde oec dese vij gaven alse vij oegen daer hi mede bekinde ende gevuelde na sire menscheit alle doghede met onderscede want iegewelke gave doet bekinnen ende gevuelen sunderlinge des gronts eenre hoetdoecht van den vij ende alle dire dogede die ute dire hoeftdoecht wassen mogen ende hieromme alle die vij gaven doen bekinnen ende gevuelen hoe die geest goods des menscen geest beweget in vij manieren tote allen den dogeden die men werken mach ende hieromme suldi weten dat die doechde van den gaven noch die gaven van den dogeden niet gesceden en mogen sijn noch werden want sonder die gave goods en mach gene doecht verdienlec sijn ende hieromme motense altoes te gadere in een bliven van den seven lampten opden candelere die bedieden vij gaven des heylichs gheests dese vij geeste datsijn die vij gaven sprect hi sinte jan sijn gesint al erterike dore opdat si vrocht bringen want die heilege geest sprect salemon heeft vervult den ommerinc van erterike die sine stimme niet horen en willen die bliven ewelec verloren aldus mogedi merken dat ons die vij lampten bediden die vij gaven wanneer datsi geenecht werden met den vij dogeden die lampten dat waren guldene vate ende daerinne dedemen die alrepuerste olie van oliveboemen die dat volc van israel brachte ommedat dat licht altoes berren soude in den tabernakel des getuges buten den seile dat binnen in den tabernakel hinc nu merct jhesus christus onse guldene candelare die stont altoes opgerecht met sinen geeste ende met allen sinen crachten in die ere sijns vader ende aldus volbrachte hi alle doechde ende was die guldene lilibloeme daer die geest goods op rasten woude met allen sinen gaven want in die hoecheit daer die dogede beginnen daer werden si volbracht dat es in den heilegen geest die ene fonteine es van allen goede ende hieromme eest dat wi willen desen candelare geliken ende die lampten der gaven goods in ons dragen soe moet onse geest van binnen opgerecht sijn in die ere goods alsoe dat wi in onse overste gevuelen ene gestilde ledecheit boven alle die ontlede der werelt ende boven alle becoringe des viants ende boven alle beweginge der naturen ende alsoe dicke als wi onsselves warenemen ende alle onse crachte oprechten in die ere goods soe sijn wi bereet te ontfane die lampten der gaven goods tote iegewelker lampten behoren van noede dese iij dinge dat es dat vat die olie ende j berrende lenement met den vate verstaen wi enen gereden wille tote allen dogeden met der olien in den vate verstaen wi volheit van doechtsamen werken metten lenemente rechte meininge metten viere daer dat lenement mede ontsteken was verstaen wi die gave goods dyt al berren doet in die ere goods want in den outare der sacrificien noch binnen in den tabernakel en mochte geen ander vier sijn dan dat god van den hemel gesonden hadde ende dit moeste altoes berren in den outare der sacrificien want et soude ewech sijn sprac onse here ende hierinne woude onse here verberrent hebben alle sine offerande ende dit vier moesten die priesteren in den outare voeden altoes met houte des mergens vroech ende in die lampden met olien van oliven ende hieromme nadab ende abiu aarons sonen die beide priesteren waren ommedat si vremt vier daden in here wiroecvate daer si gode mede dienden soe sinde god j vier van boven ende in enen ogenblicke worden si beide vore gode gedoet siet in deser selver maniren soe wilt god dat sijn vier dats sine minne die hi in erterike gesint heeft altoes berre in die enecheit ons herten ende in die meininge onser sielen ende dit vier wilt hi dat wi vuden in dien dat wi onsen lichame drucken ende castien met scarpen levene van penitentcien ende in dien dat wi overmids rechte meininge vet ende weldech maken onse begerte in onser inneger uefeningen aldus hebben wi die materie droege hout ende olie van oliven daer wi goods vier inne onthouden in gevueleker liefden te gode soe sele wi berren onse ghedructe lijfleke nature ende also gepurgeert selen wise gode offeren onse geesteleke nature opgerecht te gode met rechter minnen ende met rechter meiningen die sal altoes ende ewelec berren in godleker minnen ende in godleker eren ende alsoe sal si claerre werden dan die sonne ende sal gode sijn ene ewege offerande maer wi moten ons altoes hueden van vremden viere dat es van weldecheiden des lijfs ende van al ongeordender liefden tote eneger creaturen van alre geveinstheit ende dat wi en gene dinc en leren noch niemanne en geloeven ongelijc den heilegen ocht der screfturen ende boven al moten wi ons hueden in allen goeden werken dat wi daerinne principaleke niet en sueken noch en meinen dat vergankelec es maer altoes die ere goods die selen wi meinen ende suken onindelec dat es sonder ophouden ende daerinne selen alle onse werke geordent sijn ende al onse toeverlaet sal sijn in die trouwe goods daerinne selen wi ons selfs vertien ende dienen gode in gerechtecheiden want eest alsoe dat wi dragen in onsen tabernakel vremt vier dat es vremde minne ende goods minne ende sine gaven niet orboren en willen in sinen dienste soe sterven wi vore den ogen goods in sonden ende hieromme selen wi anesien die ewege minne goods uutvloeiende alse ene levende fonteine met vij rivieren ende alse ene clare sonne met vij raeien ende alse een verterende vier sevenvuldech van werken dit es die geest goods met sinen gaven ende dit bedieden ons die vij lampden op den candelare van goude met der overster lampten die inmidden stont soe verstaen wi den heilegen geest ende die gave der wijsheit want daer die geest goods es daer es wijsheit ende daer gewarege wijsheit es daer es die geest goods want hi es die levende fonteine alre gaven die hoechste riviere die vloeit ute deser levender fonteinen der minnen goods dats die geest der wijsheit hiermede was die minsceit ons heren altemale doervloeit ende overmids sine volheit soe mogen wi alle vervult werden dese overste riviere eiscet onsen geeste dat hi eenvuldech ende ledech ende ongebeelt si onbewechlec vri ende sonder sorge ende altoes stervende sijnsselfs ende levende in gode alsoe werct hi die doecht der hoechster gerechtecheit ende al werkende vercrijcht hi den geest der wijsheit want in dien dat wi overliden onsselven ende alle dinc soe vinde wi die godleke wijsheit ende in den overlidene offeren wi onse olie der gerechtecheit in die overste lampte onser vrier willecheit dese olie es altoes ontsteken met godleker wijsheit eest dat wi daerinne hebben dat rechte lenement der eenvuldeger meiningen want onse eenvuldege meininge es j claer aensichte onser onnoeselheit daer altoes inscijnt die godleke wijsheit ende dese wijsheit dorevloeit beide geest ende nature met claerheiden ende met godleken smake alsoe alsemen die claerheit ende dien smaec begripen mach alsoe eest die gave der wijsheit maer alsoe alsement beide grondeloes gevuelt alsoe eest die geest goods selve die ene fonteine es van allen goede siet aldus hebbic u bewijst met der ierster lampten die hoechste gave goods dat es smakende wijsheit die eerste doecht ende die hogeste doget dat es dese gerechtecheit die eerste wijse ende daer wi alle doechde in beginnen dat es onnoeselheit die leste wise daer wi alle dogede mede volbringen dat es oec onnoeselheit overdect met minnen ende aldus weven wi onse cortinen daer wi onsen tabernakel mede decken die eerste varuwe es wit dat es onnoeselheit ende die leste varuwe es oec wit in haren gronde want et es dieselve werpte maer si wert bedect met dobbel roder varuwen dat es met karitaten ende hieromme moet hier toecomen die gave goods ende dat leert ons die cortine die binnen in den tabernakel hinc daer wi goods werc ende onse medewerken bi verstaen die ierste vasche die god in ons weeft die es hemelvaruwech ende die leste vasche es wit want daer god sijn werc in ons begint daer geeft hi ons ten iersten kinnesse der doecht ende kinnesse onsselves ende hi volbrinct sijn werc in ons overmids gesteleke puerheit ende onnoeselheit ende al volbringende sijn werc soe beginnen wi mede te werkene in der selver onnoeselheit die ons god geeft ende dan alre ierst begripen wi die gaven goods ende volbringen al onse werke met eenvuldeger meiningen weder in die selve onnoeselheit daer wi met gode in begonnen ende daer es die onnoeselheit bedect met dobbel roeder varuwen want in den wederinkeerne te gode gevuelt hare die eenvuldege meininge altoes ontsteken met godleker minnen dat es die rode varuwe noch selen wi voegen op onsen candelare vj andere lampten in elke side iij dat sijn die andere vj gaven ons heren ter rechter siden sele wi ontfaen die iij hoechste gaven ende die selen cieren onse inwindege leven ende in die slinke side die andere iij gaven ende daermede sal gesiert sijn onse utewindege leven die edelste gave van desen vj dat es die gave der verstendecheit ommedatsi ons leert te anesiene ende te merkene gode in sine menechfoldege rijcheit ende goetheit dese gave dat es j overnaturlec licht dat onse verstaen in sijnre hoecheit verclaren wilt eest dat wi ons van binnen verheffen willen ende desen lichte gehoersam sijn want dit licht eischt onsen inwindegen mensce j overliden der sinne ende alre sinleker beelden ende dat wi sterven der naturen ende leven in den geeste ende alsoe wert gedeilt die inwindeghe mensce van den uutwendegenwant willen wi overliden sinleke beelden ende sterven der naturen soe vinden wi dit licht ende soe ontfaen wi dese gave der claerheit in die hoecheit ons verstaens want in den stervene soe ontfaen wi die gave der verstendecheit ende al ontfaende soe sterven wi der naturen ende hierute wast in ons ene sunderlinghe doecht die ute gode ende ute ons geboren wert dat es ene gheesteleke opgaende gelost te gode die onsen inwindegen mensche altoes waken ende leven doet want dese levende gelost doet ons altoes gode anesien ende merken met nuwen behagene in hemeselven ende in sine menechfolde gaven ende in desen anesiene vernuut altoes dat sterven onser naturen ende alsoe wast dat leven ons geestes in der genaden ende hiermede bliven wi bi den lichte ende onse levende opgaende gelost dat es die olie onser inwindeger vrouden die wi altoes gode offeren selen in die eersame lampte onser vrier willecheit ende hierinne selen wi doen dat lenement rechter meiningen dat es dat ons boven alle dinc god behagen sal ende alsoe sal ontsteken die olie onser opgaender gelost ende sal berren ende lichten metter gaven der verstendecheit ende daermede sal onse inwindege minsche leven ende gesien beide hier ende in der ewecheit want dese gave leert ons claerlec ende sonder arbeit die rijcheit goods te anesiene ende hoe god utevloeiende es met hemeselven ende met allen sinen gaven ende hoe wi heme vanbinnen antwerden selen met onsselven ende met allen dien dogeden die wi geleisten mogen maer die gave der wijsheit verheft ons boven onsselven ende doet ons eenvuldechlec instaren versmelten ende vernieuten ende sterven onsselfs in minnen ende in enecheiden met gode ende aldus es groet ondersceet tusscen die ierste gave die ons inleid ende verenecht ende die naeste gave die ons toeleidet ende onsen toeganc van binnen verclaert nu willic laten staen die iijde gave ende die vierde die onsen inwindegen minsce noch toebehoren in sinen ewegen opgange te gode ende ic wille nemen die vte gave dat es die gave der const want gelikerwijs dat die gave der verstendecheit onse rechte side dat es onsen inwindegen toeganc te gode ciert ende verclaert in dien datsi ons ineiscet ende leert ons gode te anesiene in hemselven ende in sine menechfoldege gaven alsoe in derselver manieren ciert ende verclaert die gave der const onse slinke side dat es onsen redeleken uutganc in cien dat si ons udewert wijst ende leert onsselven te merkene ende alle manieren van doechdeleken werken met onderscede ende dit werct beide ene waerheit die ons ineisct te gode ende udewert wijst op onsselven ende hieromme in onsen overnaturleken toegange te gode met verstendeghen beelden soe heet dit licht die gave der verstendecheit ommedat ons verheft ende onse verstaen ciert ende verclaert boven sine eigene nature maer daer wi redeleke uutgaen overmids sinleke beelden toe der heileger scrifturen ende toe den levene der heilegen ende tote allen den dingen die god gemaect heeft ende wi dit al anesien met inwindeger volheit overnaturleker const ende wetens hier heet dit selve licht die gave der const ommedat ons leert hoe wi redeleke wandelen selen vanbuten ende sinleke dinge redeleke ende geesteleke verstaen ende alsoevele alse toeganc te gode hoger ende edelre es dan uteganc ten creaturen alssoevele es de gave der verstendecheit edelre ende hogere dan die gave der const nochtan moten wi dese gaven beide hebben want sonder uutwindech doechtsam leven en moge wi vanbinnen te gode niet gaen ende hieromme wille wi die const goods in ons ontfaen soe moten wi haren eischene gehorsam sijn dat es dat wi selen dragen in ons enen inwindegen erenst altoes der sunden te stervene ende den dogeden te levene ende altoes meer ende naerre die doecht te verstane ende daerna te werkene want hiertoe drijft ons die const ons heren ende hiervore en sele wi sparen cost noch arbeit en genen die redelec es want di doecht es alles wert ende alsoevele als wi toenemen in desen inwindegen erenste ende in goeden werken alsoevele sele wi altoes toenemen in der siencien goods want iegewelcs toenemen es des anders sake ende aldus moten si altoes tegadere sijn ende hieromme selen wi altoes dragen in onsen vrien wille enen levenden erenst tote allen dogeden soe hebbe wi onse iijde lampte vol olien ende daerinne sele wi doen dat rechte lenement dat es dat wi al onse werke selen offeren der eeren goods ende alsoe wert onse olie onsteken met der const ons heren ende daermede sele wi vanbinnen verclaren ende verhitten ende dan selen wi ons uutkeren in allen goeden werken ende inkeren met inneger gelost te gode ende tusscen inkeren ende uutkeren sal onse verstendecheit woenen ende iegewelken gnoech sijn ende dan selen wi ons altoes udewert ende inwert vernuwen in claerheiden want wi hebben in elke side ene sunderlinge hoeftdoget ende ene gave goods ende dit bedieden ons wel die ij middelste lampten die alrenaest den scachte stonden in elke side ene ende hieromme alse wi ons in deser wijs udewert ende inwert vernuwen in dogeden ende in claerheiden soe es onse redene verlicht ende dan hebbe wi bescedenheit vonden die naeste wise in allen dogeden ende alsoe weven wi iacinct dat es hemelvaruwech die naeste varuwe van onsen cortinen want ghi hebt vore wel gehoert hoe wi overmids gerechtecheit ende die ierste gave goods onnoeselheit vercrigen dat es die ierste wise daer wi met gode alle dogede in beginnen ende dese bescedenheit dat es onse redene verlicht van gode si wijst ons udewert ende inwert die naeste waerheit in allen dogeden nu laet ons noch vorder udewert keren in beiden siden metten lampten ende metten gaven ende oec met dogeden die daertoe behoeren metter naester lampten die hier na volget soe verstaen wi die gave des raets die raet ons heren dat es j inwindech trecken ochte ruren des heilegen geests dat onse minnende cracht van binnen gheraect ende eisct ons dat wi scuwen ende vlien alle onlede der werelt ende alle menscen die ons udewert trecken ende alle menechfuldecheit vanbinnen ende dat wi enecheit van geeste minnen ende dit raedt ons oec onse here jhesus christus selve daer hi sprect eens es noet wiltu volcomen sijn vertie ende vercoep al dat du heves dat es late alle dinc vanbuten gewerden ende com in diselven ende volch mi alsoe na in inwindegen vrede in enecheiden ende in rasten eest dat wi desen rade gevolchsam sijn soe sterven wi alre menechfuldecheit ende alsoe vercrigen wi die vierde hoeftdoecht dat es ene minleke neiginge in enecheit ende al neigende soe hoeren wi den raet ons heren ende al horende soe neigen wi minlec in enecheit ende vergeten alre menechfuldecheit ende dit es dat die prophete sprect tote onser minnender cracht hoere dochter meint hi den raet ons heren ende sichane die enecheit ende neige dine oere in die enecheit ende vergete dijn volc ende dat huus diens vader dat es vergete alle onleden alre creaturen ende dan sal dijn coninc dine scoenheit begeren want dan es hi dijn here dijn god ende alle dine crachte selene anebeden ende alsoe selen wi heme eweleec offerande doen want onse minnende cracht sal emmermeer neigende sijn in enecheit ons geests ende daermede es onse vierde lampte dat es onse minnende cracht vol olien want minleke neiginge in enecheiden dat es die olie ons ewegen vreden daer wi alle onse viande mede verdriven ende in gode ewege raste gecrigen eest dat wi daerinne hebben dat rechte lenement dat es dat die enecheit ons geests hareselven altoes ontsinct in die enecheit goods alsoe mogen wi onse enecheit vinden gefundeert in gode ende aldaer wert onse olie onsteken met den rade ons heren ende alsoe vercrigen wi eenvuldecheit vanbinnen ende op die eenvuldecheit selen wi funderen onse verclaerde geesteleke wandelinge vore gode ende alsoe selen wi bliven ingekeert ende god sal eweleke woenen in ons ende wi in gode met der vifter lampten die hierna volcht soe mote wi ons udewert keren want si stont in die andere side alrenaest den scachte sonder ene ende si bediet ons die gave der goedertierenheit want geliker wijs dat god met hemeselven altoes ingekeert es in enecheiden alsoe es hi oec ute gekeert tote allen creaturen met sire genaden ende met siere goedertierenheit ende alse wi dese goedertierenheit in ons ontfaen ende wire gevulen soe moten wi hare gehoersam sijn want hi geeft ons die gave des raets omme inkeren ende die gave der goedertierenheit omme uutkeren ende iegewelker gaven moten wi gevolchsam sijn want wi moten woenen tusscen die minne goods ende ons evenkerstens ende alsoe mogen wi ons minlec inkeren ende uutkeren na dat ons die minnen beweget ende overmids die gave goods ende onse minlec uutkeren soe wast in ons die vijfte hoeftdoecht dat es ontfaermhertecheit die ons moruhertech maect ende mededoegende in alre noet ende si es die olie die alle onse wonden genesen mach ende hieromme selen wise altoes dragen in onse vifte lampte dat es in onse vrie begerlecheit ende omme die ere goods sal ons alre noet ontfaermen soe hebben wi dat lenement rechter meiningen in onser olien ende dan selen wi in al onser noet minlec anesien die uutvloeiende meltheit goods ende daerinne sele wi ons minlec geven alsoe wert onse lenement onsteken ende berrende met der gaven sijnre goedertierenheit ende dan sele wi altoes wassen ende vernuwen beide in gaven ende in dogeden want alse wi der goedertiernheit goods in ons gevuelen soe wert meltheit in ons geboren die derde wise van allen dogeden ende daermede weven wi purper die derde varuwe van onsen cortinen want overmids meltheit van gronde en connen wi ons selven niet onthouden wi en moten altoes invlieten in enecheiden ende uutvlieten met ontfarmecheiden ende dit exempel vinden wi eigenlec in christo want hi gaf hemselven geheel ende altemale sinen vader in eenvuldeger enecheit ende hiermede ginc hi ende volgede na den scarpen rade des geests in minnen ende hi gaf oec ons hemeselven geheel ende altemale levende ende stervende ende in sinen sacramente ende aldus es hi meldelec uutgaende met sijnre genaden ende met sire goedertierenheit ende hi wilt ewelec in ons bliven eest dat wi met heme bliven met onser minnender cracht ende woenen willen tusschen inkeer in enecheiden ende uutkeer met goedertiernheiden ende iegewelken gehoersam sijn hierna volcht die seste lampte dat es die leste cierheit ons candelaren ter rechter siden met deser lampten verstaen wi die gave der starcheit goods die ons vanbinnen beruert ende eisct ons altoes verhavenheitvanmoede boven alle die dinge die gode ongelijc sijn ende si leert ons oec dat wi van onsselven niet en houden noch van onsen vermogene maer dat wi ons vriwillens geven in die mogentheit goods ende dat wi alle onse vermogen daerinne funderen soe sijn wi seker in allen striden want wille wi desen eiscene gehoersam sijn soe wert onse vrie wille geenecht der cracht ons heren ende dan gevuelen wi rechter penitencien die ons avenemt twivel ende vaer ende wanderbaerheit van wille ende stedecht ons in die gave der starcheit goods ende in deser starcheit werden wi versekert dat wi nemmermeer vallen en selen in doetsonden ende hierute onsprinct die seste hoeftdoecht dat es eersame groetmoedecheit ende overmids dese groetmoedecheit versmade wi lichte al dat sondelec es ende al verganclecheit die wegen wi cleine want wi en rokens niet ende hieromme en ontsien wi niemene wi en hopen oec in niemene dan in gode allene wi en achten niemene groet dan god allene want eersamheitvan moede geenecht metter cracht ons heren verheft ons boven alle creaturen ende si eisct ons dat wi gode dienen danken loven ende anebeden soe hebben wi olie des ewech levens in onse seste lampte want loven wi gode met vrien moede met opgerechten crachten ende met allen onsen werken soe sijn wi levende starc ende onverwinlec ende soe wi dan meer becoert werden soe wi starker sijn want wi striden met der cracht goods die onverwinlec es ende altoes sal onse hoge moet te gode opgaen met eersamen love soe sijn wi gesalfde coninge ende vechten altoes victorie ende bringen levende olie onser salecheit eest dat wi daerinne hebben dat lenement rechter meiningen dat es dat onse groetmoedecheit gevuelen sal dat god sunder mate meer loefs ende ere werdech es dan alle craturen geleisten mogen ende hieromme en connen wine niet volloven want alse wi anesien sine groetheit soe werden wi soe eenvuldech dat wi verliesen alle wise ende maniere ende en wetene hoe geloven ende hieromme al lovende gebreken wi altoes in sinen love ende al gebrekende gevult onse geest vrouden ende salecheiden en de daerave wert onse lenement onsteken met nuwer cracht ende dan wert onse moet van neuwes verstormt ende alsoe bringen wi altoes olie van nuwen love ende spreken met marien mine ziele loeft grotelec den here ende mijn geest heeft heme verblijt in gode die mine salecheit es ende dit es j hemels leven die sevende lampte die hierna volcht die stont ter slinker siden dat es die leste cierheit ons candelaren hiermede verstaen wi die gave der vresen ons heren daer wi mede beginnen ende volbringen ende besitten ewelec alle cierheit van dogeden want minleke vrese met reverencien die blijft ewelec ende die sijn wi gode sculdech si beroeft ons eigens willen ende si doet ons gevoelen dat wi goods eigen sijn ende niet onsselfs si verdrijft alle sunden ende si behoet ons voert van sunden ende si stoect ons tote allen doechden ende tote allen goeden werken ende alle pine es hare licht want godt dreecht haren last ende hieromme en mach mense niet verladen met geenre noet ende die haers darft alre dogede ende alre genaden daerft hi ende hieromme eest ons groete noet dat wi merken die maniere hoe wi in dese vrese comen mogen dat begin van deser vresen dat es j inwindech vaer die ons god inne sint in dien dat hi ons toent onse sunden daer hi ons mede vanbinnen wedersleet ende versaecht ende toent ons hoe cleine wi sijn jegen sine groetheit daer die ingle vore beven ende die nieman wederstaen en mach dese groetheit dreicht ons ewelec te verworpene en si dat wi hare onderdanech sijn met oetmoedeger penitencien van al onsen gebreken sine wijsheit berespt ons van sonden ende si doresiet onse binnenste ende si sal ons ordelen met gerechtecheiden ende onterven van den ewegen rike het en si dat wi hare onderhoerech sijn ende merken wat si geleert heeft ende pinen ons daerna te levene sine goetheit beclaget hare van onser ontrouwen ende toent ons sine ewege trouwe daer hi ons ewelec inne gemint heeft ende minlec gesocht in dit ellinde ende hieromme dreicht ons die goetheit ewelec vremde te sine het en si dat wi wederkeren ende eendrachtech met hare werden ende cieren ons met den doechden ende eest dat wi gode hierinne wederstaen ende sine gaven versmaden soe werden wi meer geargert ende altoes sine gaven te onghereedere te ontfane ende doechde te werkene eest dat wi oec van anxte onsselfs ende niet van minnen te gode goede werke anegripen soe es onse vrese knechtelec ende alsoe en verdienen wi en genen loen ende hieromme soe moten wi onsselfs in minnen vertien ende met oetmoedeger reverencien sijnre leren ende sinen berespenne gehoersam sijn soe ontfaen wi die minleke gave der vresen ons heren ende also werden wi sijnre goetheit willens onderdanech ende sijnre wijsheit onderhoerech ende met sijnre goetheit eendrachtech ende geenecht ende dan werden wi heme gebroecsam ende vervult met sijnre vresen ende alsoe verdriven wi ute ons stoutheit van moede ende vercrigen die sevende hoeftdoecht dat es oetmoedecheit met vresen ende met minleker reverencien te gode hierop selen wi funderen al onse leven want oetmoedecheitmetvresen maect ons gehoersam ende verduldech onachsam onsselfs altoes beliende onse gebreke ende altoes dinkende dat wi onwerdech sijn eneger eren ochte enechs goets oetmoedegevrese doet ons houden die ghebode goods en der heileger kerken si leret ons dat wi lettel spreken het en si omme orbore si leert ons dat wi onse sinne bedwingen ende dat wi oetmoedech sijn van herten ende van manieren ende van abite ende van al onser wandelingen ende dit es die olie die wi gode offeren selen in onse lampte die de sevende es ende hierinne selen wi hebben dat lenement rechter meiningen dat es dat wi meinen selen onsselven te vernietene in oetmoede omme die ere goods ende al vernieutende onsselven gevoelen wi oetmoedecheiden die sonder wise es die niemen vergronden en can want si es onse grontraste ende diepere dan al onse dogede ende alsoe wi haers gevoelen soe en konnen wi gode niet gnoech gehogen noch onsselven gnoech genederen na dat wi begeren ende na dat onse minne eisct maer wi gebreken in allen ende al gebrekende gevoelen wi rasten ende salecheiden ende daer wert onse lenement onsteken met nuwer minleker vresen ende daerave ccomen ons nuwe werke van oetmoede ende van allen doechden die ons alle uren vernuwen doen ende hieromme selen wi nedergaen in eweger oetmoedecheit overmids die minleke gave der vresen ons heren ende wie selen oec opgaen in gode met ewegen love overmids die gave der starcheit ende tusscen opgaeninlove ende nedergaeninoemoede soe wert karitate in ons geufent die vierde wise van allen doechden ende alsoe weven wi coccinen dat es dubbel roet die vierde varuwe van onsen cortinen want die gave der starcheit goods stooct dat vier der minnen in ons ende eisct ons dat wi met ons nemen alle creaturen ende dat wi toe der hoecheit goods opgaen met ewegen love ende die gave der vresen ons heren stoect dat selve vier der minnen in ons ende eisct ons dat wi ons vore die hoecheit goods nederen met allen creaturen in reverencien ende in oetmoedegen dienste ende aldus leefde christus die sone goods na sijnre minsceit die onser alder spiegel es ende alse wi desen tween aldus gnoech sijn soe leeft in ons die vierege roede varuwe der minnen goods ende alsoe werden wi christum gelijc ende geenecht met heme die volheit alre gaven es ende alre dogede ende overmids heme moge wi alle gaven ontfaen ende alle dogede werken ende sonder heme en hebben wi niet noch soe en vermogen wi niet ende hieromme moeten wi sinen gheest in ons ontfaen met vij principale gaven ende daermede selen wi gecrigen dese sevene hoefdoegeden ende dit leren ons die seven lampten want elke doget ende alle dogede moeten leven in die gaven goods selense dogede sijn ende in elker doget moten wi hebben iiij eigenscape dat sijn die viere wisen daer ic ave gesproken hebbe want wi moten ons gevoelen in elker doecht onnoesel besceden melde ende vol karitaten dat sijn die viere varuwen van onsen cortinen ende hieromme die lingde iegewelker cortinen ende alle der cortinen dat was xxviij maten want die vij dogede viervuldiger wijs geufent maken xxviij maten ende die x gebode in der selver wijs geufent maken xl maten dat es die breide van allen onsen cortinen want in die x gebode ende in dese seven hoefdogeden soe wert geufent alle volcomenheit van levene van den instrumenten des candeleren ende van sinen ghewichte toe desen seven lampten hiet onse here maken vij guldene scaren den brant mede ave te snidene opdat die lampte te claerre berren mochte met desen seven scaren werden wi geleert dat die geest goods metten seven gaven stoect in onsen geeste ene minleke ongepaeitheit ende dese ongepaeitheit es sevenvuldech want die seven gaven bewegen ons tote vij hoefdogeden ende elke gave sunderlinge tote eenre hoefdoecht ende hieromme in welker gaven dat wi ene doecht volbringen ende wise gode offeren soe gevoelen wi deser ongepaeitheit want elke gave eisct ons ene vernuwinge der doecht ende hierave meerret die ongepaeitheit altoes ende dit eiscen iegewelker gaven ende onse minleke ongepaeitheit dat sijn onse guldene scaren daer wi den brant mede avesniden ende onse lampten mede purgeren want hier tusscen werden ons alle onse dogede avegesneden want wi vergeten alre dogede die wi gewracht hebben rechte als ocht wi niet gedaen en hadden ende alsoe beginnen wi altoes op een nuwe alse diegene die niet en sijn ende al toesetten willen opdatsi iet werden mochten ende aldus bliven ons onse doegede onbekint ongewegen ende ongeacht want elke gave eisct ons dat wi van nuwes beginnen sonder achtersien ende dat wi elken beruurne goods met ongepaeiden moede gehoersam sijn soe mogen wi meer verclaert werden ende altoes meer vernuwet in gaven ende in doechden want god wilt al goet in ons vernuwen eest alsoe dat wire toe bereet sijn voertmeer elke lampte hadde een gulden vat met watere daer men den brant diemen avesneet inne bluschde hierinne leren wi dat elke gave eisct onsen geeste dat onse meininghe alsoe eenvuldech si in elker hoeftdoget dat wi in ons gevoelen mogen een minlec overgaen toe der enecheit goods ende dit merken wi oec in christo jhesu die onseralre spiegel es want in elker doecht die hi wrachte was hi alsoe minlec overgaende dat hi met minnen versochte die enecheit sijns vader ende alle onse overgange selen wi verenegen in die minleke overgange die hi dede tote sinen vader in elker hoefdoecht want sine minleke overgange datsijn onse guldene vate die vol waters sijn dat es vol waerheiden ende gerechtecheiden daerinne selen wi sinken onse verberrende lenement dat es die gedaet al onser dogede die wi gewracht hebben die selen wi daerinne blusscen ende sinken ende sijnre gerechtecheit bevelen ende met sire werdeger verdienten verenegen anders soude dat lenement al onser dogede roeken ende stinken vore gode ende vore allen sinen heilegen voert sprac onse here tote moysesse aldus dat gewichte des candelaren met allen sinen vaten dat sal sijn een gewichte datmen noemt talentum dit was dat swaerste gewichte onder die joden ende dit gewichte was drierhande want der coepliede talentum dat hare swaerste was dat woech viftech pont ende der porteren dat woech lxx pont maer dat hoechste gewichte daermen gode mede wegen soude dat was hondert pont ende xx dit hadde die andere beiden in heme bevaen ende aldus swaer woude god dat sijn candelare ware ende al van den puersten goude dat men vinden mochte med deser swaerster wagenvangoude soe verstaen wi die ewege wage der minnen die wi gode sculdech sijn want die minne die wi te gode dragen selen die moet alsoe swaer sijn datsi onsselven verwete ende alle dinc ende datsi niewerincs raste noch troest en conne vinden dan in die minne die god selve es ende hieromme moten wi ons nu gevoelen als coepliede hier in der tijt ende alse porteren daerboven in der stat van jherusalem want onse minnetegode moet hier alsoe groet sijn datsi verwegen moge aldat verganclec es soe hebben wi die wage der coepliede want comenscap dat es wisselen underlinge lief omme noch liever maer soewie ewege dinge laet ende tijteleke dinge verkiest dat en es geen coepman want hi en wisselt niet maer hi geeft al sijn goet omme niet want al vercrege hi al die werelet begeert hi gode soe en heeft hi niet want sonder gode sijn alle dinc niet ende hieromme wille wi dat die wage onser minnen verwege alle dinc soe mote wi onse herte ende onse sinne sluten ende bedwingen onder die gebode goods want iegewelc onbehoet sin die ons onordelec te smake ende te gerieve ende te ertscen troeste uutleit die es als ene doere die ons verleid in die ewege doet maer alse ons eweghe dinge vanbinnen soe wel behagen ende genugen dat al onse sinne vanbuten alre vremder dinge geledecht werden ende ingetrocken alsoe dat wi met iegewelken sinne udewert ende inwert werken mogen die gebode goods dit es die wage der minnen die den coeplieden toebehoert hiermede sijn wi den coepman gelijc daer onse here af sprect die goede margariten sochte ende alse hi ene preciose vant soe vercochte hi al dat hi hadde ende cochse daermede nochtan moet die wage onser minnen noch swaerre sijn want al sijn wi coepeliede wi moeten oec porteren sijn ende hieromme moet onse minne alsoe gewichtech sijn datsi onsselven verwegen moge ende sonder onderlaet onsinken in gode dit es die ewege wage der minnen die den porteren toebehoert want doe die ingele underlinge streden in den hemel overmids ongelike uefeninge van minnen diegene die haersselfs vertegen ende met minnen onsonken in gode die wrachten gerechtecheit ende daermede vochten si victorie ende also worden si salech ende gode geenecht ende eendrachtech underlinge in minnen ende alsoe sijn si porteren bleven ende besitten die stat van jherusalem met gode in ewegen vrede maer die henselven behageden ende met minnen op henselven bleven die wrachten ontrouwe ende daeromme worden si verwonnen versmaet ende utegeworpen in die hille ende vervult met eweger pinen ende hieromme worden si verwonnen versmaet ende utegeworpen in die hille ende vervult met eweger pinen ende hieromme willen wi ewege porteren sijn ende die stat besitten die si verloren hebben soe sele wi gerechtecheiden plegen ende ons moet god soewel behagen ende genuegen dat wi onsselfs vertien in alre wijs ende in iegewelker hoeftdoecht moet onse minne alsoe sere wegen datsi ons gevoelen doe enecheit der minnen goods ende dan sal die enecheit sijnre minnen onse minne overformen verteren ende verslinden in enen wesene met hareselven ende aldus volmake wi die swaerste wage der minnen die den porteren toe behoert want si volbringen die wet der minnen geheel ende hiermede werden wi hen gelijc ende christo geenecht onsen guldenen candelare die ewelec onseralder licht dragere sijn sal in die sale der glorien dese candelare jhesus christus met alle sire cierheit die sal staen in die rechte side ons inwindechs tabernakels opdat wi verclaert werden in alre wijs hoe wi leven selen ende hieromme sprac onse here tote moysesse sichinne ende werc na dat exemplaer dat di op den berch getoent es ende alsoe seggic oec iegewelken mensce dat hi insiende si ende merke chrisum ende hemeselven ende werke na die leringe die hier bewijst es van cleynen outare der specien die binnen dat tabernakel stont ende bediedt den vrien wille der menscheit noch willen wi met der figuren voerder inwert gaen onse here sprac tote moysesse aldus ghi selt maken enen outaer van den houte van sethym daer men op berren sal dierbare crude van goeden roeke die lingde des outaers sal sijn ene mate ende die breide ene mate dat es viercantech die hoegede sal sijn ij maten hi sal hebben iiij hoerne desen outaer suldi decken met finen goude die siden alomme ende die hoerne ende dat roesterken daermen die crude op berren sal ende gi sult hem maken ommegaende een gulden croenken ende gi sult maken onder dat croenken in elke side twe guldene ringe daer men inne doen sal verguldene grindele van houte van cethym daer men den outaer inne dragen moge desen outaer suldi setten ieghen die cortine die hanct vore die arke des testaments vore dat propiciatorium dat es vore die guldene tafele daer dat testament mede gedect wert alsoe dat ic tote di spreken moge op desen outaer sal aaron verberren waleriekende offerande des mergens vroech alse hi tegadere sal doen die lampten dan sal hi den outaer onsteken ende des avons weder alse hi de lampten sed in hare stede op den candelare dan sal hi berren die dierbare crude eweleke vore den here in uwe geslachten nu verstaet mi rechte die verhavene vri wille der minsceit ons heren jhesu christi dat es onseralder outaer vore dat anesichte des vaders hierop sal aaron ende sine sonen dat es christus ende sine navolgeren ewelec berren ende offeren sinen vader dierbare crude van goeden roke dat sijn alle die inwindege doechde die hiselve wrachte ende die je gewracht worden ende emmermeer gewracht selen werden van allen goeden menscen die sal christus offeren sinen vader ende wi alle met heme ende dese werdige outaer en es maer ene mate lanc ende breet want dat vrie willen alre heilegen ene alre goeder minscen es een met den vrien wille ons heren jhesu christi ende hieromme es sijn vriwillen onseralder outaer want daerinne leven wi alle eens moets ende eens willen ende eenre vriheit daer wi alle ewelec inne bevaen bliven maer dese outaer es twee maten hoge want die vrie wille der mensceit ons heren es verhaven overmids die cracht des vader dat es die ierste mate ende hi es verhaven overmids verdienste sijns selfs dat es die andere mate want hi sprect selve mijn vader werct tote nu dat es ewelec ende ic werke voert sprac onse here tote moysesse dat die outaer soude hebben viere hoerne dat es dat hi soude sijn viercantech ende boven die iiij hoerne soude aaron eenwerf des iaers beden met bloede dat geoffert ware vore die sonden des volcs van israel ende alsoe soude hi den here behagen in alle die geslechten der joden want die outaer met sire offeranden soude sijn den here heilech der heilegen sinlec te merkene soe was die outaer ene figure des crucen ons heren want dat cruce ons heren hadde iiij hoerne dat waren sine iiij inden ende boven die viere hoerne soe heeft aaron dat es christus eenwaerf gebeedt met sinen eigenen bloede dat hi offerde vore die sonden sijns volcs ende alsoe heeft hi den here dat es sinen vader wel behaecht in alle sinen geslachte dat heme toebehoert ende dese outaer des crucen es geheilecht met sinen werden bloede dat soe mildelec vloeide ute sinen hoefde ende ute sinen voeten ende ute beide sinen handen daer hi die viere hoerne dat sijn die viere inden des crucen mede geciert heeft maer ic meine den inwindigen outaer sijns vrien willen die den here es heilech der heilegen die heeft oec iiij hoerne van groeter macht ende van groeter cierheit want sijn vrie wille es nedergegaen in gehoersamheiden ende heeft sine lyfleke nature verwonnen ende gelevert toe der doot ende daermede heeft hi onse dooet gedodedt ende al dat verwonnen dat ons letten mach eest dat wi heme gehoersam sijn dit es die ierste horen der starcheit die alle diepheit van oetmoede vergronden mach sijn vrie wille heeft heme verhaven ewelec lof ende ere te biedene sinen vader ende alsoe moten wi heme navolgen wille wi gode scouwen in sijnre glorien dit es die ander horen der starcheit ende der cierheit die alle hoecheit volclimmen mach ten derden male heeft hi heme vrilec utegegeven ter rechter siden die waerheit ende die doecht te leerne ende te levene ende alsoe moeten wi ons gevuelen sele wi rike sijn van dogeden dit es die derde horen die alle onse wijtheit sterken ende cieren sal die vrie wille der mensceit ons heren es oec uutvloeiende ter slinker siden met genadecheiden tote alre noet lijfleke ende geesteleke ende desselfs selen wi in ons gevuelen soe hebben wi den vierden horen daer wi gracie ende glorie mede vercrigen in lancheit der dage dat es ewelec voertmeer die outaer moeste hebben inmidden een roesterken van houte van cethym daer men die crude op berren soude dit roesterken dat es die verborgene vrie werdecheit die di vrie wille der mensceit ons heren dreecht toe der eweger godheit ende soe wi deser werdecheit meer ende meer in ons gevuelen soe wi gode diepere ende naerre geenecht sijn ende in meerre vriheit gestedecht sijn want onseralre verborgene werdecheit te gode es een met der levender werdecheit die opgaende es inmidden den vrien wille der mensceit ons heren ende hieromme eest onseralder roesterken daer christus ewelec met ons allen op berren sal in die ere sijns vader alle die offerande van inwindegen dogeden dese outaer ende sijn roesterken ende sine viere hoerne dit sal al gedect sijn met finen goude want die vrie wille der mensceit ons heren ende alle die daermede geenecht sijn die selen eweleke leven in enen ommevange van minnen want dit es die gulden outaer vol viereger minnen die sinte janne getoent was ende die gestedecht es vore den troen der bescouwingen goods ende dese outaer sprac onse here tote moysesse sal hebben een gulden croenken ommegaende dats dat wi alle gemeinlec gecroent selen sijn ende ommevaen met eenre vrouden in christo jhesu die hi met vriheiden van wille verdient heeft maer wi moten ons eigens willen vertien in sijn willen ende alsoe leeft hi in ons ende wi in heme ende alsoe dragen wi dat croenken van goude onder dit croenken in elke side des outaers soe woude onse here hebben twe guldene ringe daermen inne doen soude verguldene grindele van houte van cethym daer men den outaer inne dragen soude nu merct die twe grindele van houte van cethym daermede verstaen wi dat ewege vrie willen ende bekinnen goods daertusschen was ende es noch gestedecht die vrie wille der mensceit ons heren onseraldre outaer ende dit es overmids viere guldene ringe daer wi die werke sijnre minnen ende oec onser minnen bi verstaen want sijn vrie willen heeft heme minlec gelevert te doene ende te latene ende te doegene al dat god van heme bekinde ende woude in der ewecheit ende alsoe sele wi ons gevuelen datsijn die twee ierste ringe van goude daer wi die ewege grindele goods mede begripen voertmeer alsoe alst god van ewecheit bekinde ende minde alsoe minlec heeft hare die mensceit ons heren overgegeven in die ewege claerheit ende in die ewege minne der godheit ende in derselver wijs sele wi heme navolgen soe wi alreminlects mogen soe volmake wi die andre twe ringe van goude daer wi sijn bekinnen ende sijn minnen ewelec in behouden want sijn wi christo geenecht soe spreken wi met heme here gode alsoe als ghi wet ende wilt soe doet met ons beide hier ende in der ewecheit dan leven wi sachte want onsen outaer hebben wi geset jegen die cortine der inwindeger dogede alsoe dat wi bekinnen mogen doecht ende waerheit ende wi hebbene oec gesedt vore die arke des testaments vore dat propiciatorium dat es vore die stat der genadecheit goods alsoe alst god moysesse gheboet na der figuren ende aldus selen wi gode ewelec anebeden ende hi sal minlec ons vanbinnen toespreken ende wi selen heme antwerden op desen outaer sprac onse here sal aaron verberren wel rikende offerande des mergens vroech alse hi tegadere sal doen die lampten dan sal hi den outaer onsteken ende des avonts weder alse hi die lampten sedt in hare stade op den candelare dan sal hi berren die dierbare crude ewelec vore den here in uwe geslachten wat alle dese dinge bedieden dat salic namaels seggen alse wi van der offeranden spreken siet dit is onse guldene outaer die binnen in den tabernakel stont voertmeer die outaer der sacrificien die buten vore den tabernakel stont daerop dede moyses die ierste offerande ende met heileger olien ende met den bloede van sijnre offerande soe wijde hi ende consacreerde den outaer der sacrificien ende den tabernakel ende al dat daertoe behoerde aaronne sinen broeder ende sine sonen ende al dat ornament daer si mede gecleed souden sijn in den dienste ons heren ende beide dese outare met den dienste die daertoe behoerde soe beval moyses van goods wegen aaronne sinen broeder den iersten biscop der joden ende sinen sonen na heme alsoe alse wi namaels seggen selen siet dit es na der figuren gesproken maer na der waerheit die de figure bediet soe dede christus die ierste offerande der heileger kerken die sinen hemelscen vader boven al behagede dat was doe hi hemeselven vrilec leverde der doet ende met sijnre doet heeft hi die heilege kerke gefundeert ende met sinen bloede heeft hi gewijd ende geconsacreert onsen uutwindegen outaer der heileger kerken ende onsen inwindigen outaer sijns vrien willen oec ons vrien willen ende al dat te sinen dienste toebehoert dat heilecheit ontfaen mach dat wart al geheilecht in sinen bloede ende beide dese outare met haren dienste beval hi sunderlinge sinte petre alse enen prince der apostelen ende na heme die ierste biscop der heileger kerken ende voert beval hise allen den anderen apostelen ende haren navolgeren tote in den lesten dach datsi souden werdege offerande doen in die ere goods ende vore die sonden der menscen maer gi sult weten dat alle priesteren die hiertoe geroepen ende vercoren sijn dese offerande gode te doene dat hen behoert geciert te sine met doechden alsoe alse die priesteren der joeden moesten geciert sijn soudense gode offeren met uutwindegen ornamenten der cledere van den lavore van ere dat stont buten vore den inganc des tabernakels tusschen den groten outaer der holocausten ende den inganc ende dat bediedt de nerenstecheit elcs priesters maer eer die priesteren der joetscer wet die heilege gewarden ane mochten doen eer moesten si gedwagen sijn hare hande ende hare voete ende hieromme sprac onse here tote moysesse aldus ghi sult maken een eren lavoer met siere bascen inne te dwane ende dat suldi setten tusscen dat tabernakel des getuuchs ende den outaer der sacrificien ende water daerinne alsoe dat aaron ende sine sonen mogen dwaen hare hande ende hare voete alse si inne selen gaen in dat tabernakel des getuges ende toe selen gaen ten outare opdat si offeren mogen den here dierbare specie van goeden roke ende niet en sterven ende dit sal aaronne sijn een ewech wettech werc ende sinen sade in der navolgingen mettesen lavore van ere soe verstaen wi enen gevoeleken erenst die elc priester es sculdech te hebbene toe den dienste goods die basche van ere daer dit lavoer op stont bediedt ons gevueleke liefde te gode daerop sal al onse erenst gefundeert sijn alsoe lange alse wi dit lavoer met deser bascen in ons gevuelen soe hebben wi dat levende water der gracien ende der genaden goods in ons daerinne sele wi ons dwaen altoes eer wi dat heilege ornament anedoen ende eer wi opgaen ten outare goods eer sele wi dwaen met rechter penitencien in dat water der genaden goods onse hande datsijn onse ongeordende werke ende onse voete datsijn onse ongeordende begeringen daer wi ons dagelijcs in ontgaen want ghi wet wel dat aaron ende sine sonen heilech waren ende datse god sunderlinge vercoes ute alle den volke te sinen dienste nochtan moesten si dwaen hande ende voete eer si in den tabernakel gingen ten outare goods ocht si hadden gadoets gestorven ende hare offerande en was maer ene confectie van cruden gemaect die si op den outare verborren in die ere goods ende alsoe en waest maer ene figure onser inwindeger dogede ende ons gebeedts dat wi doen vore gode ende hieromme en mach heme niemen op sine heilecheit verlaten maer altoes op die genadecheit goods daerinne sele wi dwaen hande ende voete dat es dat wi oetmoedechlec clagen ende belien selen met rechter penitencien vore die genadecheit goods dat wi dagelijcs dicke versumen met ongeordenden werken ende met ongeordenden begeringen ende alsoe sele wi dwaen onse hande ende onse voete ende dit lavoer was oec boven beset met vrouwen spiegelen die dagelijcs wachten den inganc des tabernakels ende mercten in haer spiegele ochte ieman inneginge dies onwerdech ware alsoe geliker wijs die vrouwen die onsen inwindegen tabernakel hoeden selen dat sal sijn minne ende vrese hare spiegel daer si inne scouwen selen dat es verlichte redene daerin selense nauwe merken dat geen dinc in onsen inwindegen tabernakel en come dat ons besmetten moge ende oec omme ene andere sake soe waren die spiegele ane dat lavoer geset dat was soe wanneer dat hen die priesteren dwaen souden hadden si dan enege smette in hare cledere ochte in hare anscijn datsijt sagen claerlec dan in die spiegele ende alsoe mochten si hen daerave dwaen alsoe geliker wijs alse wi op willen gaen ten outare goods soe sele wi ons selven claerlec merken in dien spiegel onser redenen ende vinde wi dan enege smette van sonden in onsen anscine dat es in onser consciencien daerave sele wi ons dwaen ende wi selen oec merken onse cledere dat sijn onse seden onse waerde ende onse werke ende onse wandelinge vanbuten onder die menscen ochte ieman sine scaede ane ons doet daertoe moet iegewelc mensce doen al dat hi weet ende vermach dat overmids sijn ocsuen niemen geargert en werde anders en wert hi van gode nimmer gehoert want hi en es niet werdech in sijn inwindech tabernakel te comene daer hi gode anebeden soude ende hieromme was dit lavoer gesedt tusscen den inganc des tabernakels ende den outaer der sacrificien want daerop plach men die beesten gode te offerene ende alsoe moten wi gode offeren onsen uutwendegen mensce in sedeleken dogeden in eersamer wandelingen ende in hartheiden van penitencien ende wi moten gode offeren onsen inwindegen mensce op onsen guldenen outaer in inwindegen dogeden in geesteleker ufeninghen in innegen gebede ende aldus sele wi utegaen ende ingaen in den dienste goods ende hierinne werden wi dagelix dicke gehindert overmids ongestadecheit ende menechfuldecheit van herten ende hieromme sele wi hebben enen gevueleken erenst tusscen onsen inganc ende onsen uutganc ende dese erenst sal gefundeert sijn op gevoeleke liefde te gode dit es onse lavoer met sire bascen hierinne sal god storten dat water sijnre genaden daer wi ons inne dwaen selen altoes alse wijs hebben te doene ende sunderlinge eer wi dat heilege ornament anedoen ende eer wi opgaen ten outaer goods want onse here sprac tote moysesse dat dit dwaen soude aaronne sijn j ewech wettech werc ende sinen sade in der navolgingen nu sijn alle goede menscen gheestelec sijn saet ende sunderlinghe goede priesteren overmids geesteleke navolginghe met haren heilegen levene want alle priesteren der nuwer wet sijn sculdech die waerheit te levene die di figure der ouder wet bediede ende hieromme souden si met rechte geciert sijn vanbuten met goeden seden ende vanbinnen met heileger uefeningen alsoe alse die priesteren der joden moesten geciert sijn in den dienste goods met sunderlingen ornamenten van clederen met achte manieren van cledingen soe was geciert die overste priester in der joedscer wet alse hi offerande soude doen in den tabernakel goods alsoe gelikerwijs sal iegewelc bisscop ende prelaet der nuwer wet sunderlinge vore andere menschen gheciert sijn met achte principalen dogeden daer die cledinghe der joedscher priesteren ene figure ave was dat ierste ornament des bisscops der joden dat was een wit cleet van dobbelrebyssen geweven dat hem ginc van den lindenen tote den knien datmen ane dede van beneden met desen dobbelenwitten clede versteet men dobbele suverheit dat es suverheit van lichamen ende een starc wederstaen altoes iegewelcs opstaens in der veeleker gelost dat ander cleet dat was oec dobbelbyssinen tote op die voete lanc met ingen mouwen dat es suverheit van herten ende eersamheit in den seden ende in der wandelingen met den werken vanbuten vore alle menschen dat derde ornament dat was een gurdel die werpte was al byssinen ende daerin was geweven iacinct ende purper ende wormen ende menegerande bloemen met der werpten versteet men ene pure consciencie met onnoeselheiden van levene dit es die werpte hierinne salmen dragen iacinct dat es hemelsche meininge purper dat es abstinencie alle der dinge die ongeorloeft sijn woermen enen starken erenst gode gnoech te sine ende allen menschen graciose bloemen dat es andere menschen trecken ende leren met waerden ende met goeden werken dat vierde was een ornament des hoets dat was ene mitre van bysse met stertelen van iacincte op des priesters hoeft vaste gebonden ende gehouden in alle der offeranden die hi gode soude doen hiermede versteetmen ene onbesorgede vriheit want den vrien wille diemen den hoefde gelijct die behoert in iegewelken priestere onverbeeldet ende sonder sorge te sine alsoe dat hi in allen sinen dienste onvermiddelt si ende gode werdege offerande doen moge soe es sijn hoeft gheciert met der mitren der puerheit ende met dien sterken helme der bloetheit die nieman bestriden en mach alsoe lange als hi onghebeelt es dese cierheit salmen vaste binden ende behouden met stertelen van iacincte dat es met enen gehelen avekeere der werelt in inneghen ghebede ende in hemelscer uefeningen dese viere ornamente waren gemeine alle den priesteren der joeden die dienen souden in den tabernakel goods ende leven van dien offere dat gode geoffert wart in welker wise datment offerde ende dese viere manieren van dogheden souden oec met rechte in allen priesteren sijn die van christus goede leven ende heme geordent sijn te dienne ende sinen volke in der heileger kerken ende in welken priestere dese dogede gebreken hi es onwerdich te levene van dien goede dat die sone goods verdient heeft met sire doet ende datselve meine ic oec van alle denghenen die rinten heffen omme getiden ende omme ghebedt dat si doen souden in die ere goods ende vore die sunden der gherre dijt gode gheoffert hebben daer si ave leven van aarons des bisscops tunikele ende scoudercleet noch was aaron die bisscop der joden ghecleedt ende gheciert met viere andre sunderlinghen ornamenten boven die ierste viere ende dese bedieden oec viere sunderlinghe doghede die elken bisscop ende elken prelaet van rechte toe behoren dat ierste cleet van desen vieren was een tunikeel van iacincter varuwen met tween panden tote dien voeten lanc op die scouderen te gadere genaiet ende dat hoeslop niet ront maer lancs gesneden van der borst tote der middelt van den scouderen ende twe stertelen van iacincte die dat cleet in der openheit tegadere voegen ende houden ende die vesen besiden ende omtrent die voete dat waren twee ende tseventech guldene bellen ende alsoe menech ront knop ende elc cnop van viere varuwe iacinctinen purperen woermen ende byssen alsoe dat tusscen elke belle stont een knop gelijc enen appele ghernate met desen iacinctinen tunikele dat hemelvaruwech es salmen verstaen ewangelische waerheit die iegewelc bisscop ende prelaet in sijn herte sal draghen ende met al sinen levene oppenbaren dese hemelsche waerheit enmach nieman vercrigen et en si overmids onverbeeltheit ende onbesorgede vriheit dat allen priesteren van rechte toebehoert die vorste pant des tunikeels bediedt dat die prelaet sal altoes sine verstendeghe cracht keren onverbeelt met minnen in bloetheit die achterste pant es dat hi daerna staen sal dat sinen levene ende sire leren na te volghene sinen volke orborlec si die twee scoudernade die dese pande tegadere houden dat es een gedurech begheren goods eere ende der menschen salecheit die mouwen die die arme bedecken dat es een starc wederstaen in beiden siden liefs ende leets dat dese waerheit middelen ochte verbeelden mochte dat hoeslop lancs ghesneden bediet dat die wijsheit des prelaets hare deilen sal in den werken in beiden siden dat es ten goeden ende ten quaden na dats ieghewelc behoeft selken troesten ende selken berespen den enen hard den anderen goedertieren nochtan en mach die wijsheit in hareselven niet gedeilt sijn ende hieromme heeft si stertelen van iacincte dise altoes eenvuldech hout dat es die principale intencie dat elc prelaet sal altoes meinen die ere goods ende orbore des volcs ons heren die vesen van desen clede dat waren tweeendetseventech guldene belle dat bediet ons dat die waerheit der ewangelien ende christus leven es oppenbare geleert overmids godleke minne in tweeendetseventech tongen dat es in allen inden van erterike ende tusschen elke belle een ront knop van den viere varuwen die ic vor noemde hiermet versteet men dat alle dieghene die dese waerheit geleert hebben overmids den heilegen gheest die hebbense oec mede gheleeft ende hieromme stont tusschen elke guldene belle een knop van viere varuwen ende aldus warense ghecleedt ende ghelijc den levene ons heren jhesu christi met viere dogheden dat es met byssen der puerheit ende der onnoeselheit met purpere der onderworpenre ghehoersamheit met dobbel roeder varuwen dat es alle contrarie der doecht verwinnen ende wederstaen overmids gerechtecheit met iacincte eenvuldegher hemelscher meiningen altoes daerin te blivene sonder twevuldecheit aldus sal elcs prelaets leven cieren sine leringhe want en ciert dat leven die leringhe niet soe es die leringhe dicwile te vergeefs dat seste cleet des bisscops der joden dat was ront sonder mouwen alse j scapelarijs ende ginc tote den lindenen des priesters ende et was oec van den viere coloren die ic vore noemde ende gout daer mede in gheweven ende het was open vore die borst eenre palmen breet ende dieselve inden in beiden siden waren tegadere gevueget tote den armgaten met guldenen haken in guldene ringhe met desen scapelarijs versteet men enecheit ons geests want si verenecht alle doecht in hare overmids inwindege eiscinghe haerre guldenre hake ende die begeerleke toevoeginghen onser guldender ringe dese enecheit en mach niemen eigenleke vercrighen noch besitten het en si overmids erenstege uefeninge der ewangelischer waerheit daer ic vore aveseide dese enecheit es van viere coloren want alle dogede beghinnen ende inden in hare ende si hebben hare varuwe ende hare cierheit van hare ende si sijn alle ene doecht ende een leven in hare overmids dat ingewevene gout dat es karitate ende godleke minne die alle doghede ute enecheiden brinct ende in enecheiden weder voertleit dit scoudercleet der enecheit en heft gene mouwen want enecheit des geests na wise der enecheit blijft altoes ront ende geheel in hareselven ende en geeft hare te gheenre siden ten creaturen ende daeromme es si fonteine alre doghede want si geeftute hare rivieren ende blijft gheheel in hareselven ende si es vore open eenre palmen breet ende hieromme eisct si altoes j begherlec insien in hare ende dit cleet daer wi enecheit mede verstaen dit hadde op elke scoudere in gout beset enen rikeleken steen diemen onichinus hetet ende daerinne gegraven met leteren die twelef namen der kindere van israel in elken steen sesse namen na die ordinancie hare gheboert want god woude dat dat ghemeine volc dat ghelove ende die gerechtecheit haerre vorderen nimmermeer en vergate ende hieromme droech die bisscop die namen der twelef patriarke op sine scouderen in alle sire sacrificien ghegraven in twe steene dese stene sijn bruun van varuwen ende dorschinech alse eens menschen naghel ende omvaen met blickenden ringhen ende si wassen in arabien hiermede verstaen wi die twelef apostelen die onse patriarke sijn want si hebben ons gode gewonnen in den geeste ende in den ghelove ende si varen bruun overmids hare verworpene leven doerschinech alse een naghel overmids godleke wijsheit onder den dorescinegen naghel droeghen si een bloedech vleesch overmids groete persecucie ende si waren ghegordet met blickenden gurdelen dat es datsi versmaedden ende derfden alre tijtleker dinghe sonder nauwe noetorst ende si sijn ghewassen in arabien dat es behendech ende oetmoedech ende hiermede hebbense onse vorderen geleert ende bekeert ende si waren in gout besed want si besaten enecheit des geests in godleker minnen ende si stonden in beiden siden op die scouderen want si ontdinghen heidene ende joden alle die ten gheloeve comen wouden ende die prelate ende die lereren daer men dese doghede in vint dien salmen volghen haerre leerren ende haren levene want si sijn ghewareghe herden ende nieman anders op dit scoudercleet was die bisscop der joden anderwerf ghegordet met alselken gurdele als daer ic vore ave seide dat allen den ghemeinen priesteren toe behoerde dat gurde die bisscop anderwerf op dit scoudercleet want enecheit des gheests in ons en wert si niet geuefent ende vaste ghegort met dien vijf dogheden die men den gurdele gelijct soe en mach si niet duren jeghewelc merke die doghede des gurdels ende gurde sine enecheit van sinen racionale met xii preciosen steenen ende daer mede es bediedt der apostelen credo dat sevende ornament dat was viercantech eenre palmen breet ende dobbel gewracht van dien viere varuwen die ic vor noemde ende stont vore die borst dies oversten priesters also dat vervullen mochte die openheit in den overscouderclede daer ic vore ave seide met desen ornamente versteet men die redelecheit des menschen die verlicht es met overnaturleken lichte die alle dinc te rechte na der waerheit ordelen mach ende alsoe noemde god selve dit ornament doe hi sprac tote moysesse ghi sult doen in dat redeleke ordeel leringhe ende waerheit die verlichte redene es dobbel gewracht want si es insiende in enecheit ende si es utesiende in allen dogheden ende alsoe moet si doen sal si vervullen die openheit in enecheit des gheests ende hieromme es si viercantech eenre palmen breet want si heeft een volcomen dobbel werc dat es ute sien ende insien ende altoes vastestaende bliven in die enecheit ende si es terechte van viere varuwen want si gheeft ordene ende cierheit allen dogheden dit voreghespan der verlichter redenen sal elc prelaet ende elc lerere altoes vore heme draghen in sinen inwindeghen ghesichte ghelikerwijs dat die bisscop der joden droech vore sine borst in alle sire sacrificien in dit redeleke des oversten bisscops der joeden stonden twelef steene in gout besedt in viere regghelen ochte in viere ordenen dats in elke ordene drie ende in dese twelef stene stonden twelef namen der patriarken die hoefde waren dies volcs van israel in elken steen enen name ende daer dede god mede inne setten ordeel leringhe ende waerheit met desen twelef steenen die stonden in dat redeleke versteet men die twelef artikele ons gheloves die ghesiert ende verclaert hebben onse redelecheit ende gheleidt boven redene dat hare hoechste cierheit es ende in dese twelef stene worden gheoppenbaert die twelef namen der apostelen ons heren want in hare leren wert hare leven ende hare gheloeve bekint datsijn eigenlec hare namen ende dat en es anders niet dan ordeel leringhe ende waerheit die ierste steen in dat redeleke aarons des oversten bisscops die heet sardius ende hierinne was ghesculpeert dat es ghegraven ruben dat was die name van dien oudsten sone des patriarken jacobs dese steen sardius es bloedachtech roet ghelijc roeder erden ende hi es die ondierste gemme onder alle ghesteinten ende hi es j figure dies iersten artikels ons gheloefs want alse wi geenecht werden overmids gheloeve ende minne den edelen roeden stene dat es christus jhesus soe werden wi overmids hem verlicht ende met gheloeve gheleid in een overnaturlec kinnesse sijns vader daerop dat al onse gheloeve beghint want nieman en compt ten vader dan overmids kinnesse des soens ende dit proeven wi in sinte petre die desen steen dat es dit artikel ghesedt heeft in den inganc ons gheloefs want ruben die ierste sone her jacobs die ene figure was van sinte petre dese ruben luud alsoe vele als een sone dies ghesichs ochte die siet den sone ochte die siet inmidden ochte overmids dat middel hiermede verstaen wi sinte petre die een prince es der apostelen ende van den iersten gheroepen ende vercoren ende hi wart overmids oppenbaringhe des vaders een sone des ghesichs ende hieromme sach hi in den gheeste den sone geenecht onser menscheit ende sprac du best christus dies levende goods sone ende hi sach oec in midden dat es tusschen den vader ende den heileghen gheest den middelsten persoen den selven sone in enecheit godleker naturen ende hi sach oec overmids dat selve middel dat es overmids den sone den eweghen vader die een ewech anebeghin es der heilegher triniteit ende hierop begonste hi kerstene gheloeve ende sprac ic gheloeve in gode den almechtegen vader sceppere des hemels ende der erden ende aldus was hi wel ghelijc rubenne die een sone hetet des ghesichs ende hieromme sprac chrisus terechte du best peter dat es alsoevele gheseget alse bekinnende die waerheit ontbloetende die begerte ontbindende die consciencie ende bekint van gode ende hieromme es hi ghelijc in leringhen ende in levene ende oec in der dood dien ondieren steene die sardius hetet dien de joden verworpen ende onwerdech achten onder alle menschen ende leverden ter doet ende alsoe destrueerden si hare synagoge ende in dienselven wart ghefundeert op desen steen die heileghe kerke ende enecheit ons gheloefs daer alle menschen in vergaderen moghen overmids geloeve ende minne ute wat nacien dat si comen willen met desen artikelen wert redene verclaert van den vader ende gheleidet met gheloeve boven hareselven overmids den sone in kinnessen des vaders die een ewech orspronc es der heilegher drivoldecheit ende al ons gheloefs die naeste steen in dat redeleke die heet topasius ochte topasion ende hierin stont symeon die naeste sone dies patriarken jacobs met desen topase verstaen wi dat naeste artikel ende met symeone sinte andriese ons heren apostel want symeons ludet alsoe vele in dietsche alse die horet ochte die hebbelec es te hoerne ende dit vinde wi eigheleke in sinte andriese want hi hoerde van sinte janne baptisten siet dat lam goods ende hi hoerde van den selven lamme daer hi was in der zee met sinte petre sinen broeder comt na mi ic sal u doen werden vesscheren der menschen ende ommedat hi hebbelec was te hoerne soe hadde hi een inwindech ghettuch ende een verborghen inspreken dies vader ende hieromme liet hi alle dinc ende volghede christum na ende antwerde den insprekene dies vaders met enen ghehelen wille ende den sone vanbuten met volcomenen werken want andreas ludet alsoe vele alse antwerdende der spisen ochte der voedinghen ende hieromme antwerde hi dien woerde goods in alre wijs dat ene spise es ende ene ewege voedinghe goeder menschen ende sijn antwerde heeft hi volbracht in worden ende in werken ende hieromme volghet hi sinte petre sinen broeder alre naest ende sprect aldus ic gheloeve in den eneghen sone dies vaders ihesum christum onsen here in desen artikele gheliken wi ihesum christum den topase want hi es goutvaruwech overmids sine eweghe minne als die edele thopaes ende die thopaes heeft oec varuwe alre steene alsoe heeft christus die sone goods edelheit ende cierheit alre heilegen ende alre doghede ende sonder mate daerboven ende al dat si hebben ende sijn dat es overmids heme ende in dien wederblicke der sonnen onthoecht die thopaes in claerheiden allen ghesteinte alsoe ghelikerwijs es die menscheit christi onthoghende in claerheiden ende in edelheiden allen heileghen ende allen inghelen overmids eenheit met dien ewigen worde ende in der eenheit es die wederblic godleker sonnen soe claer ende soe glorious dat alle ghesichten der heileghen ende der inghele werden in die claerheit ghetrocken ende verbeeldet met eenvuldeghen siene ende oec alle goede minschen dien dese claerheit gheopenbaert wert ende in deser wijs trect ende verbeelt oec die thopaes alle ghesichten in hem die hi jeghenwerdech es overmids sine groete claerheit maer graefdi dien thopaes hi sal u verdonkeren ende laetine in sine nature hi blijft u claer alsoe gelikerwijs wildi graven na die claerheit dies eweghes words omme ondervinden die claerheit sal u verdonkeren ende ghi seltse verliesen maer laetise in hareselven ende volcht hare na met eenvuldeghen siene in een vertien uwesselfs soe salse u verclaren die thopaes es ghemint van coninghen ende van princen boven alle rijcheit alsoe ghelikerwijs die christum verkiesen minnen ende besitten boven alle dinc datsijn coninghe ende prince ende niemen meer ende dit dede andreas want andreas ludet alsoevele alse manlec van den man dat es van christo want hi volghede heme na met manleken werken tote der doet ende andreas betekent oec scone in sinen stane want hi stont twe daghe in den cruce ende leerde dat volc ons heren ende chrisus die gloriose thopaes gaf sinte andriese soe groete claerheit in sinen inde dat hi van menschen oghen niet ghesien en mochte werden ende met diere claerheit gaf hi op sinen gheest in die eweghe claerheit met desen artikele wert redene in eenvuldeghen siene verbeelt in godleken lichte ende maect den mensche ghevolchsam vanbuten ende vanbinnen dien dogheden ende der waerheit die derde gemme hetet smaragdus ende hierinne stont levi de derde sone her jacobs met desen stene verstaen wi dat derde let van onsen ghelove ende met dien name levi sinte jacobbe zebedeus sone ons heren apostel want levi es alsoe vele gheseget alse toegedaen ochte toeghevoeghet ende dit leert ons sinte jacob in desen artikele daer hi sprect ic gheloeve dat die sone dies vaders ontfaen es van den heileghen gheeste gheboren van der maecht marien aldus es onse nature toeghedaen den eweghen worde ende dat eweghe word es toeghevoecht onser naturen ende dit es ghesciet in marien overmids hare doecht ende werc dies heileghen gheest in desen artikele gheliken wi dien sone goods dien graciosen steene die smaragdus hetet die alsoe groene es dat loef ende ghers ende al dat grune es sijnre groenheit niet gheliken en mach ende hi vervult ende spijst elcs menschen ghesichte diene anesiet overmids sine groenheit dat dat eweghe woert dies vaders mensche worden es dat es die groenste varuwe die je ghesien wart dese eninghe es soe groene ende soe scone ende soe blide dat hare ghene andere varuwe gheliken en mach ende hieromme heeft si vervult ende ghespijst elc menschen ghesichte die in inneghen siene daer toe bereet es die dien smaragd sculpeert ende ghravet soe en es geen dinc soe ghenoechlec noch soe vermakelec den oghen ende in heme machmen bekinnen ende speculeren alse in enen spieghel alle dinc die heme jeghewerdech sijn alsoe ghelikerwijs alse wi graven met ghemerke wie hi es die onse nature aneghenomen heeft van minnen omme onsen wille soe moet ons verwonderen ende omme sine hoecheit en connen wine niet volloven ende alse wi anesien die maniere hoe hi mensche worden es soe moete wi ons scamen ende omme sine oetmoedecheit en moge wi ons niet ghnoech ghenederen ende alse wi proeven die sake waeromme hi minsche worden es soe moghe wi ons verbliden ende na onse begheren en conne wine niet gnoech gheminnen in dese drie wisen selen wi christum die edelen miraude begherleke anesien ende minneleke graven ende merken soe en es gheen dinc soe ghenoechlec noch soe treckende die oghen onser redelecheit want wi vinden heme in ons ghebeeldet ende ons in heme wederbeeldet overmids sine gratie ende een doechdelec leven ende hieromme sele wi ons keren van tijtleken dinghen ende desen spiesel altoes vore ons dreghen ende dit dede sinte jacob die apostel ons heren want jacob ludet alsoe vele als die onder sine voet tredet alle dinc ende hi was zebedeus sone zebedeus bediet ghegheven ochte gheghavet ende hiermede verstaen wi christum daer die heileghe kerke ave singhet in sire gheborten een kint es ons gheboren een sone es ons ghegheven ende christus was oec ghegavet want in hem was volheit alre gaven ende overmids heme eest al dat wi hebben ende hebben selen ende hieromme mote wi jacob sijn verwinneren zebedeus sonen daer wi christum bi verstaen die ons ghewonnen heeft ende herboren heeft overmids sine dooet in dat eweghe leven die vierde steen hiet carbunkel ende hierinne stond judas die vierde sone her jacobs met desen carbonkele verstaen wi dat vierde artikel in onsen ghelove ende met judasse sinte janne ons heren apostel want judas ludet alsoe vele in dietsche alse beliende ochte glorificeerende ende dit dede sinte jan in den beghinne sijnre ewangelien daer hi belijt ende glorificeert die eweghe gheboert dies soens van dien vader ende die tijtleke gheboert in den vleesche ende hi sprect voert in den beginne sire epistelen in den persoen alre dire apostelen datsi dat woert des levens christum ghehoert hebben ghesien ende doresien ende met handen ghehandelt ende nu in desen artikele belijt hi noch dienselven sone ende sprect aldus ic ghelove dat hi ghepassijt es onder poncius pylatuse ghecruset doet ende begraven in desen artikele es christus dien carboncule ghelijc want die carbonkelsteen es vierech als een berrende cole ende die schijn sire claerheit en mach die donkerheit der nacht niet verwinnen ende hi gheeft ute heme blickende vlammen in dire minschen oghen die heme jeghewordech sijn aldus was christus onse carbonkelsteen vierech alse een berrende cole in al sinen levene ende sunderlinghe in sire passien ende doe hi ghecruset wart ende in sire dooet es hi soe clare blickende worden dat alle donkerheit der sunden die claerheit niet verwinnen en mach ende hi gheeft overmids sine doet ute heme ene blickende vlamme dat es den heileghen gheest alle dienghenen die heme met minnen jeghewordech sijn ende hieromme sele wi ons met dogheden cieren ende keren ons met minnen in sine werdeghe doet daer onse eweghe leven inne beghinnen mach ende alsoe dede sinte jan want hi minde sunderlinghe ende daeromme was hi sunderlinghe ghemint ende alsoe es sijn name johannes dat es alsoe vele gheseghet alse die gracie goods ochte daer die gracie goods binnen es die vifte steen die hiet saphyrus ende hierinne stont dan die vifte sone jacobs des patriarken met desen steene verstaen wi dat vifte let ons gheloeves ende met danne di daer in stont sinte thomase want dan bediet ordeel ende ordeel dat es rechte segghen ende dit dede thomaes doe hi christum antwerde ende seide mijn here ende mijn god aldus heeft hi rechte ordeel ghegheven ende ommedat hi vore twivelde van der opverstennissen ons heren soe heeft hi ons nu dat vifte artikel ghegheven ende sprect aldus ic gheloeve dat hi nederghinc tote der hillen ende in den derden daghe stont hi op van der doet in desen artikele gheliken wi christum dien edelen saphyre die tweerhande es die ierste es gheel met purper varuwen ende scijnt met gout pulvere gheminghet die ander es blaeu hemelvaruwech ende in den wederblicke der raeien der sonnen soe ghevet hi ute heme enen berrenden scijn ende men machs niet doresien ende dit vinde wi al in onsen here in desen viften artikel want doen sine edele ziele voer ter hille doen lach sijn lichame in den grave gheel overmids beroevinghe der zielen purperen overmids sine bloedeghe wonden gheminct met goutpulvere overmids dat hi gheenecht was der godheit ende sine ziele voer ter hillen clare hemelvaruwech alsoe dat alle sine vriende verblijden ende worden salech in siere claerheit ende in sinen verrisene van der doet soe es die claerheit soe crachtech ende soe groet in siele ende in lijf overmids dat inlichten der sonnen der godheit dat hi scinende ende berrende raeien utegheeft ende onstect in minnen al dat hem ghenaken mach ende desen edelen saphyer christum en machmen niet doresien want hi es na der godheit sonder gront ende hieromme settene sente thomaes want thomas ludet alsoe vele alse een abis die seste gemme hiet jaspis ende hierinne stont neptalym die seste sone her jacobs met desen stene versta wi dat seste artikel ons gheloeves ende met neptalimme dien minderen sente jacob ons heren apostel want neptalim ludet alsoe vele in dietsche alse ene wandelinghe ochte ene ghelijcheit ochte diese bekerende es ochte hare breidde ende dit leert ons al sinte jacob in desen artikele daer hi sprect ic gheloeve dat hi opvoer ten hemele ende sid ter rechterhant goods dies almechtechs vaders met diere wandelinghen die neptalim bediet versteetmen die opvaert ons heren metter ghelijcheit merken wi sijn sitten ter rechterhant sijns vaders ende hiermede worden die apostele eighenleke bekeert ende aveghetrocken van allen tijtleken dinghen ende volchden hem na met minnen in den hemel ende hieromme worden si ghebreidet dat volc te leerne in allen inden van ertrike in desen artikele gheliken wi christum den edelen steene jaspisse die groene es van varuwen ende ghelustelec den oghen ane te siene ende hi es den smaragden alrenaest ghelijc in sire groenheit ende hieromme ghelike wine der opvaert ons heren die groene was ende gracious in dien ogen der apostelen ende alsoe ghelustelec dat sijs daerna in al haren levene niet vergheten en mochten ende des selfs selen wi met rechte in ons ghevuelen want wi selen anesien dat die edele miraude dat eweghe woert met overvloedegher groenheit omme onsen wille nedercomen es in onser naturen ende hierinne sele wi ons boven al verbliden want dit ghesichte es al vol gracien ende wi selen voert anesien dat die gloriose gemme jaspis dat es christus jhesus met onser naturen es opghevaren te hemele ende sit ter rechterhant sijns vaders ende heeft ons bereet die stat der glorien ende hierna sal ons met rechte verlanghen ende alsoe moghen wi lichtelike verwinnen alle dinc die ons lettende sijn ende dit merke wi in sinte jacoppedenminderen alpheus sone want jacobus ludet alse vele alse terdende onder voet den haesteghen dat es dien viant die werelt ende onse eighen vleesch elc es hem haestende omme ons te bedervene ende dese mote wi terden onder voet willen wi jacobs sijn alpheus sone want alpheus es alsoe vele gheseghet alse leringhe ochte gheleert ochte die dusentechste ende hiermede verstaen wi eigheleke jhesum christum want na der godheit es hi dies vaders leringe ende na der menscheit es hi gheleert van den vader hi es oec die dusentechste want in heme sijn besloten alle ghetale ende overmids heme ende sijn verdienen wert dat volle ghetal der utevercoerne volmaect de sevende steen hiet ligurius ende hierinne stont gad die sevende sone her jacobs met desen steene verstaen wi dat sevende artikel ons gheloefs ende met dien name gad sinte phylipse want gad ludet alsoe vele in dietsche alse salecheit ochte salechleke ende dit leert ons sinte phylips in den sevenden artikel daer hi sprect van den lesten ordeele alre minschen dat wel salecheit ende salechleke heten mach den goeden want si selen dan salecheit ontfaen in siele ende in lijf ende salechleke dat es dat sijs werdech sijn ende dat tughet hen dat ordeel goods ende hieromme sprect sinte phylips ic gheloeve dat hi hierna toe te comene es ordelen levende ende dode dat sijn die goede ende die quade ende in desen lesten ordeele gheliken wi christum den stene die ligurius hetet ligurius es blickende roet ende hi trekt ane heme overmids sine naturlike hitte ende die locht droeghe lichte dinghe eest alsoe dat si heme bi sijn ende hi wast van urinen eenre beesten wanneer dat si verhardet overmids hitte ende cracht der sonnen ende dese beeste es alsoe scalc van naturen dat si hare urine dect met sande opdat die steen niet ghesien noch vonden en werde in orbore enechs menschen hiermede proeve wi dat hem christus oppenbaren sal ten ordele blickende roet overmids sine wonden ende overmids overvloedeghe hitte sire minnen soe sal ute heme vloeien ene sute locht ende hiermede sal hi ane heme trecken al dat licht ende droeghe es dat es al dat onladen es van sonden dat es licht ende al dat vol es karitaten dat es droeghe ende dese sijn alle bi heme ende si sijn heme hebbelec te treckene maer die nu beestelec leven die decken desen edelen steen met sande dat es met erdschen dinghen want si en begeren christum ten ordele niet te siene want si sijn scalc ende ontsien hemselven ende en roeken eighenleke niemens salecheit met allen rechte leert ons sinte phylips dit artikel want philyppus es alsoe vele gheseghet alse die mont der hande ochte die mont der lampten want in den daghe des ordeels selen de hande spreken vore den mont dat sijn die goede werke ende die mont der lampten sal oec spreken dat es karitate ende ontfaermhertecheit die die gheufent heeft met milder herten die werke selen spreken daer die naturleke mont sal swighen die achtende steen hiet achates ende hier stont inne aser die achtende sone dies patriarken jacobs met desen stene verstaen wi dat achtende artikel ende met dien name aser sinte bartholomeuse ons heren apostel aser es alsoe vele gheseghet alse een tempel ochte rijcheide ochte salecheide ochte si selen salech sijn ende dit leert ons al sinte bartholomeus in desen artikele daer hi sprect ic gheloeve in den heileghen gheest soewie die gheloeft ende vaste ghetrouwet in den heileghen gheest dat es in die minne goods die heileghe gheest die es sijn tempel daer hi inne bedet hi es sine rijcheide daer heme wel mede ghenoeghet hi es sine salechede daer hi inne hopet ende daer hi heme gheheel op verlaet ende alle die in gheloeve betrouwen dien heileghen gheest die selen ewech salech sijn gheloeven wi in dien heileghen gheest ghelike wi der edelre gemmen die men noemt achates die es van bruunre varuwen ende si heeft rechte inmidden hare ommegaende swarte ringhe ende witte in menegher wijs verandert ende tegadere ghevoeghet ende men seghet dat dese gemme den mensche diese over heme draghet maect heblec ende ghemint van allen menschen daer hi bi wandelt alsoe ghelikerwijs gheloeven in den heileghen gheest dat maect den mensche bruun van varuwen dat es oetmoedech van seden ende van gronde suver ende puur in der meininghen met oetmoedegher ufeningen datsijn witte ringhe ende swerte dese selen sijn altoes tegadere ghevughet ende si selen den mensche omgaen ende doregaen ende men salse veranderen ende vernuwen met ufeninghen alsoe dicke alse men mach want si maken den mensche diese over heme heeft minsaem ende gracioes vore gode ende vore dieghene die heme toebehoeren ende dit leert ons noch sinte bartholomeus met sinen name want bartholomeus dat es alsoe vele gheseghet alse mi des opghehanghens ochte die sone des opghehanghens ten wateren nu merct dien inghanc in den heileghen gheeste met minnen ende met gheloeve dat es ene sake dat de mensche opghehanghen wert boven hemselven ende hieromme heeft hi j inspreken van dien gheeste goods dat hi heme es j sone des opghehanghens ende hi antwert weder den heileghen gheeste van binnen dat hi wilt sijn j sone des opghehanghens ten wateren dat es toe den gaven dies heilechs gheests die ons ophanghen doen ende sonen maken ende daer inne blivende behouden de neghende steen hiet ametistus ende hierinne stont ysacar die neghende sone her jacobs met desen stene verstaen wi dat neghende artikel ons gheloefs ende met ysacarre sinte matheuse ons heren apostel want ysacar ludet alsoe vele alse die hem bedinct ochte ghedinkende den here ochte j man des loens ochte hi es mijn loen ende dit vinde wi eighenleke al in sinte matheuse want hi bedachte heme wel doe hi die sonden ende die werelt liet ende hi was ghedinkende den here doe hi christum ontfinc in sinen huse ende sijn apostel wart ende volghede heme na met doechden ende hi was j man des loens dat es loens werdech doe hi dat ewangelium christi screef ende leerde ende leefde ende doe hi dit neghende artikel sette ende sprac aldus ic gheloeve die heileghe kerke ghemeine ende hi mach nu wel spreken dat god sijn loen es eweleke overmids sine goede werke dit artikel ghelijct men wel den ametiste die ametist heeft purper varuwe gheminghet met violeite ende ute heme scinen gracileke blickende vlammen alse roede rosen ende hi es sere lichte te gravene ende hi wast in indien alle dese manieren vinde wi in die heileghe kerke want si es met purpere gheciert dat es met dien bloede ons heren ende der apostelen ende der merteleren ende dit es met violeite gheminghet dat es met allen manieren van doechden ende hierute scinen gracileke blickende vlammen alse roede rosen dat es die inwindeghe minne die in die heileghe kerke gheufent es ende ons gheoppenbaert overmids groete uutwindeghe werke dese ametist dat es die heileghe kerke es sere lichte in te gravene want den ghewareghen gheloveghen mensche sijn alle goede werke licht te beginnene ende te volbringhene die ametist wast in indien dat es in den opganghe der sonnen ende indien ludet alsoe vele als j teken der soetecheit ochte j verlichtende voreganc ende aldus wast die heileghe kerke ende nempt toe in dien opgange der ewegher sonnen ende si wast oec in den tekene der soetecheit dat sijn alle die sacramente dat tekene sijn daer groete soetecheit in verborghen es ende si wast oec in den verlichtenden voreganc dat sijn die exemple der heileghen ende goeder menschen ende dit tughet ons sinte matheus met sinen name want matheus es alsoe vele gheseghet alse een ghevere des raeds ochte ene gave der haestecheit want sijn exempel ende der andere heileghen dat sijn onse raetgaveren hoe wi leven selen ende die gave der haestecheit dat es die gracie goods die in enen oghenblicke volbringhet al dies ons noet es opdat wi ons ordenleke voeghen willen ende vereneghen met der ghemeinheit der heilegher kerken die een es al erterike dore ende ghemeine met al haerre verdienten allen gheloeveghen menschen die tiende steen hiet crisolitus ende hierinne stont zabulon die tiende sone her jacobs met desen steene verstaen wi dat tiende artikel in onsen gheloeve ende met dien name zabulon sente symone den apostel ons heren want zabulon ludet alsoe vele alse j onderstant des habitakels ochte hare habitakel ochte j habitakel der starcheit ende der scoenheit ende hi bediet oec die vloede der nacht ende sijn ghesworen recht ende dit leert ons al sinte symon die apostel in den tienden lede ons gheloefs daer hi sprect ic gheloeve ghemeininghe der heileghen verlatenissen der sonden dese ghemeininghe der heileghen overmids sunderlinghe minne die es j onderstant haers habitakels ende haers tegadere blivens ende dieselve ghemeininghe in godleker minnen es oec selve haeralder habitakel ende hare woninghe ende si es oec haerrealder starcheit ende hare scoenheit want die ghemeine christus met al sire verdienten es met minnen ghevloten in sine heileghen ende si weder in heme ende hierinne besteet j blide leven dat ene underlinghe ghemeininghe es vloeiende in vrouden ende in salecheiden dese ghemeininghe der heileghen ende verlatenisse der sonden vercrighet men overmids die vloede der nacht dat sijn twe sacramente der heilegher kerken doepsele ende penitencie dit sijn die vloede die avedwaen in den gheloeve die nacht der donkerheit dat es die sonde ende dit es goeds ghesworen recht van abrahams tide dat hi ons hemselven gheven soude ghemeine ende overmids sine overvloedeghe ghemeine minne woude hi ons wasschen in sinen bloede ende opdat wi sijnre eet sonder twivel gheloefen die hi bi hemselven swoer soe hevet hijt ons met sijnsselfs doet beseghelt ende die verdiente siere doet hevet hi ghemeine ghegheven der heilegher kerken in verlatenessen der sonden ende hi heeftse ghemeine ghegheven den heileghen in cierheit haerre glorien desen artikel ghemeininghe der heileghen verlatenisse der sonden bediet ons die preciose steen crisolitus want hi ghelijct den wateren der zee overmids sine doreschineghe claerheit ende groenheit ende daermede es hi goutvaruwech alsoe ghelikerwijs sijn alle heileghen ende alle goede menschen dorescinech claer overmids gracie ochte glorie ende si sijn groene overmids hare heileghe leven ende si sijn goutvaruwech overmids godleke minne daerin alle mede doregaen sijn ende dese drie cierheiden sijn ghemeine allen heileghen ende allen goeden menschen want het es die scat der heilegher kerken beide hier ende in den eweghen levene ende alle die verdreven hebben ute hen overmids penitencie die varuwe der roeder zee dat es een sondech leven die sijn den crisolituse ghelijc ghi selt weten dat die zee roet es overmids dat lantscap ende den gront daer si op steet dat es tusschen jericho ende zoara jericho ludet alse vele alse die mane ende zoara bedied die beeste die redene verblint tusschen die mane der onghestadecheit ende jeghen redene te volghene der beestelecheit soe blijft altoes die roede zee dat es j verkeert leven in die roede zee en mach geene creature levende bliven ende al dat niet en leeft in hare sinct te gronde ende hieromme hetet si die doode zee ommedat ghene wandelinghe in hare en es ende si es ghelijc lime ochte tere want si veet ende doedet al dat in hare comt ende aldus ghelijct si wel der sonden die den mensche geesteleke veet ende doedet vore gode ende selken versinct in den gront der hillen ende hieromme wille wi verlatenisse hebben onser sonden ende ghemeininge der heileghen soe mote wi den crisolituse gheliken ende soe mote wi symonne volghen ons heren apostel want symon dat es een hoerrere der bedrueftheit sire herten ende die ghehoersam es gode ende der heilegher kerken overmids ghewarege bedrueftheit van herten vercrighet men verlatenisse van sonden ende overmids gherechte ghehoersamheit vercriget men ghemeininghe der heileghen die ellefste steen hiet onichinus ende hierinne stont joseph die ellefste sone her jacobs met desen stene verstaen wi dat ellefste artikel ende met den name joseph sinte thadeuse dat es judas zelotes ons heren apostel want joseph ludet alse vele in dietsche alse een toedoen ochte ene vermeerringhe ochte die gherecht ghemaect es den here ende dit leert ons al sinte thadeus in desen ellefsten artikele daer hi sprect ic gheloeve die opverstennisse des vleeschs hies sal werden toeghedaen die lichame toe der zielen ende hieraf sal wassen in ons ene vermeerringhe der vrouden ende alsoe werden wi gherecht ghemaect den here alse wi hem dienen ende loven eweleke met al dien dat wi van heme ontfaen hebben dat es ziele ende lijf ende alsoe ghelike wi den edelen stene die onichinus hetet die ene vermingde varuwe heeft dat es wit ende roet ende hi es dorscinech alse eens menschen naghel ende hi wast in indien ende hieromme en es hi niet ghelijc in al alre wijs den anderen daer ic u vore ave seide die stonden in dat scoudercleet ende die wassen in arabien ende dese van indien hebben ene viereghe ghedaente ende si sijn omvaen met witten ringhen met desen stene verstaen wi die gloriose menschen na den lesten ordele want si selen sijn dorscinech wit ende claer alse de sonne overmids puerheit der consciencien met roeder varuwen gheminct want si ghecruset hebben hare vleesch in den wederstane haerre voeleker ghelost ende noch ene sunderlinghe rode varuwe sele wi hebben van den bloede christi daer wi alle in ghewasschen sijn ende hieromme mote wi nu wassen in indien want indie ludet alsoe vele alse een verlichtende voreganc dat es j heilech leven dat moet voregaen ende soe sele wi noch hebben ene ghedaente van viere dat es inwindege berrende minne die ons temale doregaen sal ende wi selen omvaen sijn met witten ringhen dat es met allen dien vrien keren die wi gode gheoffert hebben die vriheit sal ons omvaen ende voeren in gode ende weder in ons ende voert in alle heileghen na alle die maniere van salecheiden die wi met vrien werken verdient hebben maer wille wi hiertoe comen soe mote wi den apostel gheliken die dit artikel sedt in onsen gheloeve ende die heeft drie namen na edelheit sijns levens dat es thadeus judas zelotes judas ludet alse vele alse beliende ende glorificerende ende hieromme sele wi gode belien ende glorificeren in worden ende in werken wi selen oec sijn zelotes dat es een berrende minnere die mint met ghevoeleker herten ende hiermede werden wi thadeus dat es begripende den prince ende een begrijp des princen ende dit sal ons beiden ghescien alse wi christum den edelen prince begripen soe werden wi sijn begrijp ende in desen tween geleghet onse salecheit die twelefste gemme hiet berillus ende hierinne stont benjamin die ioncste sone des patriarken jacobs met desen stene verstaen wi dat leste artikel dat onse ghelove volmaect ende metten name benjamin sinte mathise want benjamin ludet alsoe vele alse een sone der doecht ochte j sone der rechter hant ochte j sone der daghe ende oec der doechde ende dit leert ons al sente mathijs daer hi volmaect ons gheloeve ende sprect ic gheloeve dat eweghe leven soewat mensche die met sinte mathise gheloeven ende hopen wilt dat eweghe leven hi moet sijn j sone der doecht dat es doechtsam worden overmids ufeninghe der doecht ende overmids doechtsamheit wert hi in christo j sone der rechterhant ende alsoe wert hi j sone der daghe dat es der ewegher daghe ende daermede wert hi oec j sone der doechde dat es j ewech besittere ende ghebrukere in enegher wijs alle der doechde die nie gheufent worden van christo ende van alle sinen heileghen ende dit bediet ons al die edele steen die beril want hi es doreschinech ende groene ende bleec ghelijc den claren watere dat verlicht es metten scine der sonnen ende die liede van indien daer hi wast makene sescantech opdat die ghedaente sire varwen herwect ende vernuwet worde in claerheit des lichs in den wederblicke der menechfuldegher cante maer wert hi anders gheformeert soe en heeft hi niet in heme dese wederblickende claerheit ende desen stene mote wi gheliken sele wi besitten dat eweghe leven wi moten grune sijn dat es ghesiert met allen doechden ende met der groenheit mote wi bleec sijn dat es scamel ende midel met groeter reverencien vore gode dese twe varuwen werden altoes dorschenen daer si sijn met der gracien goods ende hieromme sele wi wonen in indien dat es daer de sonne der gracien goods altoes opgaende es ende wi selen ons selven effene maken ende ordineren ende sculperen sescantech soe moghe wi claer wederblicken ende scinen in dat eweghe leven die ierste cant die effenheit beghint dat es oetmoet met ghehoersamheiden gode ende der heilegher kerken die ander cant die effenheit volbrinct dat es minsame verduldecheit in ghelatenheiden van wille die derde cant die ordinancie beghent dat es j vlietech erenstachtech wille gheciert met goeden werken na bescedenheiden die vierde cant die alle ordinancie volmaect dat es stercke minne met onghedurecheiden die vifte cant die te gravene beghent dat es j vri verheffen te gode met werdecheiden die seste cant die ons volmaect dat es j ledech onverbeelt ghesichte scouwende in bloetheit die aldus sescantech es hi sal blicken ende schinen eweleke in der glorien goods ende dit proeven wi eigheleke met sinte mathise want mathias ludet alsoe vele in dietsche alse die voresineghe gave goods ochte die hem ghegeven heeft den here ende die cleine goods dat es die oetmoedeghe goods dese drie dinc leren ons noch al dat ic vore gheseghet hebbe wi moten ontfaen in ons sele wi gode behaghen die voresieneghe gave goods die ons altoes bereet es ende wi moten ons weder gheven den here ende met desen tween mote wi cleine ende oetmoedech altoes bliven soe ghelike wi sinte mathise ende den anderen apostelen ende aldus moghe wi met hen besitten dat eweghe leven nu sele wi merken onsselven eest alsoe dat wi dese doghede in ons bevenden soe sijn wi ghelijc den xij stenen ende soe leven wi dat die tweleve patriarke bediedden ende soe hebben wi j volcomen gheloeve met twelef artikelen ende soe sijn wi ghelijc den twelef apostelen die dit eneghe gheloeve underlinghe eer si ghedeilt worden maecten ende copuleerden ende elc sette sijn deel nochtan waren iegewelken apostel alle die artikelen clare ende oppenbare die die andere setten ende hieromme fundeerden si een ghewarech kersten gheloeve op den roeden steen dat christus es ende daerna hebben sijt met groeten erenste ende met groeten arbeite gheleert ende gheleft ende si sijnre inne ghestorven ende hebbent ghelijc christum heren meester met heren bloede gheseghelt opdat wi hen gheloeven ende met doechden volghen in dat eweghe leven dese twelef steene metten twelef namen der kindere van israel stonden in dat redeleke vore die borst des oversten priesters in iiij ordenen dat es in iiij regghelen in elke regghele iij stene met drien namen ende daer stont mede inne ordeel leringhe ende waerheit alsoe ghelikerwijs selen staen die twelef artikelen met den levene der xij apostelen in die verlichte redene elcs prelaets ende elcs verlichs menschen in iiij ordenen in elke ordene iij artikelen soe mach hi gheven recht ordeel ende leren de waerheit die ierste ordene leert ons in den gheloeve enen god in drien personen den almechteghen vader ende sinen eneghen sone ende dienselven ontfaen van den heileghen gheest gheboren in onsen vleesche van der maecht marien die andere ordene leert ons dat dieselve sone ghepassijt es onder ponciusse pilatuse ghecruset doet ende begraven nederghevaren ter hillen des derdes daghe opverstaen van der doet opghevaren ten hemelen ende sid ter rechterhant sijns almechtechs vaders die derde ordene leert ons dat hi hierna comen sal ordelen levende ende doede ende dat wi vaste selen gheloeven in den heileghen gheest ende dat di eeneghe heileghe kerke es ghemeine die vierde ordene leert ons dat wi gheloeven selen ghemeininghe der heileghen verlatenesse der sonden opverstannesse onser lichamen ewech leven dit gheloeve met den werken die ghi ghehoert hebt sal cieren ende verlichten onse redene ende sal ons leiden boven redene in die bloete waerheit daer sal ons ghenoeghen ghi selt weten dat in die overste horeke van den redeleken des besscops aarons soe waren ghesed twe guldene rincskene ende daer in hinghen ij guldene ketenkene ende die waren ghehecht op die scouderen des priesters in twe guldene hexkene alsoe dat dat een ketenken in dat ander cruuswijs vergaderde vore die borst dies oversten priesters hiermede verstaen wi dat onse verlichte redene met al hare cierheit moet ghehecht sijn in enecheit ons gheests overmids twe guldene ringhen met tween guldenen ketenen in twee guldene hake die ierste rinc dat es boven redelec verstaen gode wel betrouwen die ander rinc dat es sonder ghemerc in enecheit scouwen hiermede gheet redene boven hareselven in den iersten rinc hanct ene ketene dat es ene opgaende minne sonder vrese in den anderen rinc hanct die andere ketene dat es j onghebeelt vrede in gode die niemen ontsaten en mach opgaende minne sonder vrese ende onghebeelt vrede in enecheit dese bliven tegadere ende in een sonder sceden hiertoe behoren twe guldene hake dat es een overnaturlec dobbel treckende onthout in die enecheit overmits die gaven goods ende dat optrecken der enecheit ons gheests in die twe nederste hoerneke van dien redeleken stonden oec twe guldene rincskene ende daerdore ginc ene stertele van iacincte ende die was vaste gevuecht ane dat gurdel ende si ghinc op vanachter tote onder die twe stene die stonden op die scouderen ende daer was die stertele vaste gehecht in twe guldene rincskene alsoe dat dat redeleke altoes onberuerleke staende bleef vore die borst in die openheit dies overscouder cleets en dat dat en met den anderen altoes verenecht moeste bliven hiermede proeve wi dat verlichte redene moet hebben in heren nedersiene twe guldene ringhe dat es minne ten doechden ende toe den evenkersten want groet gheloeve ende claer verstaen al mocht sijn sonder nedersien met goeden werken dat ware doet vore gode dese twe ringhe dat es minne ten doechden ende ten evenkersten die selen doregaen sijn met eenre stertelen van iacincte dat es bescedenheiden ende die stertele dat es bescedenheit sal ghevoeghet sijn ane dat gurdel dat es dat dat besceden ghemerc dat ute verlichter redenen comt sal toegevoecht sijn den gurdele ende regeren ende onthouden alle die doechde die wi hier vore den gurdele ghelijcten ende dese stertele der bescedenheit sal achterons opgaen in elke side tote onsen scouderen alsoe dat onse bescedenheit oppenbaer si allen menschen dat sijs ghebetert werden ende hieromme sal si achter ons in der oppenbaerheit ghehecht sijn in twe guldene ringhe dat es dat wi daer na staen selen dat alle menschen daer wi bi wandelen proeven ende merken mogen dat wi goods ere meinen ende haerrealre salecheit dit sijn twe ringhe die altoes behouden die bescedenheit wel gheordent in allen doechden eest also dat onse redene aldus verlicht es opgaende boven hareselven te gode in lichte des gheloefs ende nederwert ten evenkersten in allen manieren van doechden met rechter intencien soe blijft si omberoerlec met der enecheit ende enecheit met hare van des bisscops dierbare mitere ende vander guldene platen vore syn hoeft dat leste ornament des oversten priesters dat was die cierheit sijns hoets ene ghemeine mitre van bysse die ieghewelc priestere van noede moeste hebben in den dienste ons heren ende hierop was ene andre ghenaeit van iacincter varuwen ende die was ront opgaende ende ghinc scaerp te nieute ute ghelijc der mitren ons oversten bisscobs des paeus ghi wet wel dat wi hier vore in den vierden ornamente den vrien wille ghelijcten den hoefde ende hoe dat elcs priesters vriheit met allen rechte soude sijn bloet onverbeelt ende sonder sorghe ende gode gheheel dit es die mitre van bysse der puerheit die elken priestere van rechte toebehoert die andere mitre van iacincte die op dese ghenaeit was hiermede verstaen wi enen vrien hemelschen opganc in overnaturleken lichte die soe scarp ende soe hoghe es dat die scaerpheit ende die hoecheit onthoeget allen ghesichten ende hi es iacinctinen dat es hemelvarwech want hi maect hemels al onse wandelinghe vanbuten ende vanbinnen ende hi es ront opgaende want hi en heeft ghenen commer noch ontlede met niemene noch niemen met heme nochtan es hi ene verborghene cierheit ende j principale beghin van allen doechden dese ronde mitre aarons des oversten priesters was omvaen met enen ringhe van goude ende die was ghemaect van drien ordenen dat es van drien ringhen tegadere ghevoecht alse j rinc ende hierop stonden bloemen van goude als wedewende bloemen met desen drievuldeghen ringhen van goude verstaen wi ene drievoldeghe minne die altoes regneren sal in den vrien opganghe ieghewelcs prelaets ende ieghewelcs verlichs menschen dese minne es in hareselven weselekeminne ende si heeft omvaen den vrien hemelschen opganc met drien ordenen ochte met drien manieren van minnen die ierste ordene es dat wi vrileke die ere goods selen minnen ende begheren boven alle dinc die andre ordene es dat wi ertsche dinghe na den gherive selen vertien ende versmaden van minnen omme die ere goods die derde ordene es dat wi sonder commer ochte bedructheit van herten ieghewelcs menschen salecheit selen begheren ghelijc onsselfs dit sijn drie ordenen ochte drie guldene ringhe die volmaken enen rinc dat es ene volcomene godleke minne die ene fonteine es alre doechde op desen drivoldeghen rinc waren gheset ronde guldene bloemen alse wedewende bloemen ende elceen rinc in siere ordenen hadde sine bloemen sunderlinghe die heme toe behoerden nochtan waest na der vergadertheit al j rinc ende ene maniere van bloemen hiermede verstaen wi die vrie minleke werke die wi ufenen selen te gode ende tote onsselven ende tote onsen evenkersten in die ere goods hier ciert elke bloeme heren rinc dat es elc werc sine ordene nochtan eest al een rinc dat es ene godleke minne die sake ende orspronc es alre doechde boven dat vorehoede in die openheit des hoets daer stont ene bloeme van goude alsoe groet alse eens menschen vingher ghemaect alse j gulden croenken ghelijc eenre bloemen die wast op belsemcruut hiermede verstaen wi dat inwerken des heilechs gheests dat ene cierheit es al onse vriheit want alse dit inwerken wert gheenecht ende mechtech onser vriheit soe draghe wi dat guldene croenken dat ons vri behout ende opgherecht te gode ende ghesciert met allen doechden boven dese guldene bloemen alommegaens die mitre tote in here hoechste hoecheit soe stonden ronde knoppe van goude boven met scaerpen tacken ghemaect na die maniere van garnatenappelen hiermede proeven wi dat alle die goede werke die wi vrileke met eenvuldegher meininghen boven onsselven gode gheoffert hebben dat sijn guldene garnateappele die boven hebben scarpe doerne van goude dat sijn vrie overghevene in minnen dese hebben gode verwonnen ende soe diepe ghewont in werdegher minnen dat hi ons vrileke welt sijn al dat hi es ende al dat hi heeft ende alsoeverre alse wi met werdecheiden in vrien hemelschen opganghe onsselven leden sijn alsoevele hebben wi gode gheoffert onsselven ende onse werke ende alsoevele hebbe wi ghewonnen ende dat es onse eighene scat die onsen opganc in der vriheit eweleke cieren sal ende hieromme sal ieghewelc regneren ende heme verbliden na mate sijns overghevens ende na maniere sijnre werdecheit boven die mitre vore dat vorehoede des oversten priesters soe hinc ene plate van finen goude als ene halve mane dat ronde nederwert ende dat effene opwert ende daerinne was ghegraven met letteren die heilige des heren ochte die heileghe name des heren tetragramaton dese guldene plate was ene figure des levens ons heren jhesu christi ende al sire minleker werke ende hieromme es die guldene plate dat leste die alle die ornamente ciert ende volmact want sonder sijn werdeghe leven en es ghene cierheit noch vore in der figuren noch na in der waerheit dit werdeghe leven christi ghelijct men den goude overmids edelheit sijnre minnen ende et es wide ghebreidt alse ene guldene plate overmids sine oppenbare edele werke dese plate der heilegher werdecheit alsoe noemtse die screfture die was ront in allen siden sonder boven ende dit selve merke wi eigheleke in den levene ons heren want overmids sine rondheit en ruerde hi ertsche dinghe maer in enen poente dat was in noetdorste sijns lichamen ende al dat overste sijns levens ende sijnre heilegher werke dat was al effene ghevoecht toe der mitren dat es met claren vrien ghesichte tote enen hemelschen opganghe in deser guldender platen was ghegraven alse ic vore seide die heileghe des heren ochte di heileghe name des heren tetragramaton dese twe namen merken wi eigheleke in den levene ende in den werken ons heren jhesu christi want overmids sijn ghewareghe oetmoedeghe menscheleke leven dat vervult was met allen gaven ende met alre heilecheit soe es hi allene die heileghe des heren want al dat alle heileghen hebben dat es overmids die verdiente siere heilecheit ende hieromme es hi na der menscheit die heileghe goods ende een hovet alre heileghen die andere name tetragramaton dat es sijn name na der godheit dese name tughet ons dit hi onsprekelec es dat es overmids die ongheeintheit sijns wesens want in desen name onthoghet hi onindeleke allen sennen ende allen verstendeghen begripe dese ij namen sijn ons cleerleke gheoppenbaert in die guldene plate sijns heilechs levens overmids sine oetmoedeghe menscheleke werke ende sine oppenbare godleke werke ende des hebben wi ghetughe in der ewangelien van sinen vader ende van hemselven ende van den heileghen gheest van den inghelen ende van den apostelen van heidenen ende van joden van goeden ende van quaden van den elementen ende van den verdoemden gheesten ende oec van sinen menechfuldeghen miraculen siet aldus lesen wi in die guldene plate sijns levens beide sine hoghe namen na der menscheit ende na der godheit hierna seldi merken dat die guldene plate des oversten priesters hadde in haren oversten cant rechte in midden j gulden rincsken ende dat was ontfaen ende ghehecht in j gulden hexken dat vaste ghevoecht stont boven dat vorehode des priesters in die mitre met desen guldenen ringhe versta wi die minleke opgaende werdecheit christi te sinen vader met hemselven ende met alle sinen werken ende sunderlinghe met sire heilegher doet ende met alle dien goeden werken die ghesciet waren ende noch ghescien souden dese guldene rinc der werdecheit christi die heeft ons met hem opghedraghen ende vaste gevoeghet ende gheenecht in den guldenen haec der minleker ontfenclecheit sijns vader eest dat wi ons met heme vereneghen willen ende sire leren ende sinen exemplen navolghen met allen rechte soe en soude wi der minnen nimmermeer vergheten dat christus onse middelere es ende sonder onderlaet sine werdeghe offerande vernuwet vore dat aneghesichte sijns vaders omme onser alder noet ende hieromme sprac onse here tote moysesse dat die guldene plate altoes sijn soude vore dat vorehoede des oversten priesters soe soude hem god sachte ende goedertieren sijn ende soe soude hi moghen draghen dat es verbidden die quaetheit des volcs die si vore gode souden bringhen ende alsoe selen si gheheilecht sijn in al haren ghichten ende gaven hiermede proeven wi dat god wilt dat wi dat minleke leven christi met allen sinen werken ende dat minleke opdraghen daer wi alle inne gheoffert werden met heme sinen vader dat wi dat altoes vore ons dragen in onser memorien ende in onsen vrien ghesichte daer wi te heme mede ghekeert sijn soe sal hi al onse ghebet ghehoeren ende sal ons sachte ende goedertieren sijn ommedat wi die guldene plate dat es dat leven christi in sire jeghewordecheit vore ons vorehode alse ene werdeghe offerande bringhen ende hieromme beval hi moysesse na der figuren opdat dese plate altoes ombewechlech bleve in den dienste goods dat mense vaste benden soude met eenre stertelen van iacincter varuwen ende dese stertele omvinc dat hoeft met der mitren ende den guldenen rinc met dien hake van den goude die in die mitre stont maer si was dorescinech dat men claerleke alle die cierheit dore hare sien mochte ende si was tegadere gheknocht achter dat hoeft des priesters ende op elke scoudere hinc j inde van deser dorescinegher stertelen in cierheiden des priesters in deser figuren merke wi dat wi dat minleke leven ons heren vaste benden ende behouden selen vore ons in onsen vrie ghesichte met eenre stertelen van iacincte dat es met eenvuldegher hemelscher ufeninghen ende die sal doreschinech sijn overmids die gracie goods soe moghe wi dore hare sien den guldenen rinc met der platen van goude ontfaen ende ghevuecht in den guldenen haec dat es christum minleke opdragende met groeter werdecheit hemselven ende alle die sine in die ghebrukeleke ontfenclecheit sijns vader dit werdeghe opdraghen es wel ghelijc den guldenen ringhe want minne in gode gheenecht en heeft beghin noch inde na der hoechster vriheit want si beghint ende si int in gode ende hieromme es hare beghin ende hare inde een dat es die eweghe minne die sonder beghin ende sonder inde es die ons salech maect ende een met gode dese hemelsche dorescineghe ufeninghe sal hebben hare beghen ende hare onthout achter onse hoeft dat es in eenre verborghenheit onsselfs daer salse vaste ghecnocht ende gheenecht sijn met gode in die hoechste vriheit alsoe dat die nederhanghende inden haerre cierheit achter ons oppenbaren in waerden ende in werken met hemelschen seden vore alle menschen ende aldus moghe wi vercrighen ende besitten in der waerheit al dat die overste priestere der joden na der figuren bediede met alle sinen ornamenten van der confectien der heiligher olyen der wynghen ende van haeren speciboemen hierna seldi horen hoe moyses aaronne ende sine sonen consacreerde priestere te sine in der ioetscher wet ende in den iersten mote wi merken hoe die olie ghemaect was daer si mede ghesalft ende ghehelecht worden onse here sprac tote moysesse aldus ghi selt nemen waleriekende crudespecien dier ierster ende der utevercorenster mirren vifhondert siclen ghi selt weten dat elke cikle in den ghewichte des heilechdoems ene once bediet ende aldus warent vifhondert oncen mirren ende hi sprect voert ghi selt nemen cinamomen half alsoevele dat es twehondert oncen ende l ende twehondert oncen ende l calami ende vijfhondert oncen cassien ende ghi selt nemen olie van oliven ene mate diemen nuemt hin dat is een sister ende aldus seldi maken die heileghe olie der salvinghen dese salve sal tegadere ghevuecht sijn met den werke eens speciers ende hiermede seldi salven dat tabernakel des ghetuuchs ende die arke des testaments ende die tafele met haren vaten ende dien candelare met alle dien dat heme toebehoert den outaer der waleriekender crude ende den outaer der sacrificien ende al dat te haerre beider ufeninghen toebehoret alle dese dinghe seldi heilech maken ende si selen sijn heilech der heileghen diese gherijnt hi sal gheheilecht werden aaronne ende sine sonen die seldi salven ende heilech maken opdat si mi dienen moghen in priesterscape ende ghi selt segghen den kinderen dat es den volke van israel dese olie der salvinghen die sal mi sijn heilech in uwe gheslechten ende gheens menschen vleesch en sal hier mede niet ghesalft sijn ende na die composicie deser salven en seldi ghene andre maken want si es gheheilecht ende si sal u heilech sijn soewat mensche al selke salve maect ende daerave gheeft enen vremde hi sal verdreven werden van sinen volke siet dit was die heileghe olie der salvinghen die god moysesse gheboet te makene daer die priestere der joden mede ghesalft worden ende gheheilecht na wise der ouder wet ende dese olie was een figure der heilegher olien die christus selve maecte ende die eweleke duren sal daer hi ons allen mede ghesalft heeft in den heileghen gheeste ende sunderlinghe die priesteren der neuwer wet in eenre sunderlingher wijs boven andere menschen nu merct die ierste speciboem daer moyses die salve ave nam dat was j mirre boem die es v maten hoghe dat es eens menschen lingde sine vrocht dat es mirre die es sunderlinghe groene ende si es van suten roke maer si es harde bitter van smake ende die liede van arabien daer die boem wast die verberren sine jonghe scoten die besiden utegaen ute den struke ocht scieten opdat die boem te bat wassen moghe ende vrocht bringhen ende sine vrocht dat es uutvloeiende gumme die men mirre noemt ende dese mirre vloyt ute overmids cracht ende hitte der sonnen achte alse die scorse van den boeme wert ghequetst mirre es alsoe gheseghet in dietsche alse better ochte betterheit met desen mirreboeme verstaen wi jhesum christum gemortificeert na den vleesche want hi sprect selve j goet boem brinct goede vrocht ende hieromme es sijn menechfoldeghe doeghen die goede vrocht daer wi bi leven ende sijn doeghen es sonderlinghe groene ende gracioes te anesiene want et behaecht wel sinen hemelschen vader ende het es alte sute van roke want die roke gheneest die sieke ende die ghewonde ende hi maect weder levende die doede ende hi trac die vriende goods ute der hillen ende hi brinct die levende in die glorie goods maer dit doeghen was harde better van smake want eer hijt volbrachte soe moeste hire omme sterven siet dit es utevercoerne mirre want si es gevloyt overmids cracht ende hitte der sonnen dat es godleke minne ende si es oec ghevloyt overmids quetsure des boems want die graciose lichame ons heren was al dorewont ende dese mireboem jhesus christus wast ende brinct groete vrocht in arabien dat es in die ghene die oetmoedech sijn ende behendech ende laghen legghende hare vianden dats den sonden want arabia ludet alsoevele alse dese iij doghede ende hieromme sele wi wonen in arabien ende wi selen planten desen mirreboem dat es jhesum christum ende sijn doghen inmidden onse herte ende sine jonghe scoten die sele wi verberren dat sijn alle die ghedanke die hi ons insent van sinen doeghene die sele wi ufenen met den viere onser minnen dat es met compassien met innegher devocien met danke ende met love ende alsoe sal die vrocht sijns doeghens in ons altoes wassen ende toenemen maer ghi selt weten dat die ufeninghe sijns doeghens sunderlinghe starc es ende better alle menschen diene ghevoeleke minnen ende hieromme sijn selke menschen in den beghinne te haestech ende te onbesceden in uutwendeghen dienste ende henselven te hart in lijfleken arbeite ende hieromme vallense some in qualen ochte in crancheiden van senne ende selke in beide dat noch meer te ontsiene es ende hieromme selen wi doen alse die van arabien doen want si souden groete onghesonde laden alse si die jonghe scoten van den mirreboeme verberren overmids den roke die soe starc es maer si sijn harde behendech ende nemen gumme van enen anderen boeme die storax heet ende die gumme verberren si mede daerbi ende van dien sachten soeten roeke verbliden si van binnen ende werden behoet van alre qualen nu merct storax nuemt men desen boem ende oec sine vrocht dese boem es sachte ende vet ende ute heme vloeit wite verscheit soete alse honech valt si op die erde si wert besmet van der erden maer blijft si hangende ane dien boem ochte ane die risere van den boeme soe wert si hart ende roet overmids hitte der sonnen ende altoes alsemense verberrent soe verblijt die roke alle die heme ghenaken hierinne werde wi gheleert alse wi ons ufenen in ons heren doeghen soe sele wi sine ghevoeleke menscheit aensien alse enen mirreboem overvloedech van bittren mirren sijns doeghens ende wi selen daerbi sine godheit anesien vet overvloedech van alre rijcheit ende van alre welden ende uutvloeiende alse die boem storax met ewegher verscheit sijnre ghenaden want al dat wi sijn ende al dat wi hebben vanbuten ende vanbinnen dat sijn sine ghichten ende sine gaven ende die sijn alle puer ende honechsoete ommedat si alle ute sire goetheit vloeien maer daer si vallen op ertsche menschen daer werden si besmedt want si en dienen gode niet met henselven noch met al dien dat si van gode ontfaen hebben ende alsoe ontreinen sie die gaven goods maer daer die gaven goods vallen op die risere van den boeme dat es op de ghene die met heme minleke verenecht sijn daer blivense puer ende si werden roet overmids hitte der sonnen dat es overmids sine eweghe minne ende wi selense oec ontsteken ende verberren met den viere onser minnen ende dan wert die roke soe soete ende soe vol welden dadt al verblinden moet dat heme ghenaect ende aldus sele wi ons ufenen int doeghen ons heren soe blive wi machtech onsselfs ende onser senne ende werden behoet van alre qualen der sonden dese specieboem storax en behoerde toe der heilegher salven niet maer ic hebbe u dit gheseghet opdat ghi te bat mocht weten hoe ghi u ufenen selt in doeghen ons heren hier na volcht die naeste speciboem daer men die heileghe salve ave maecte die hiet cinnamomum ende hi wast in indien ende in jethiopien ende dit sijn cleine ronde roedekene als corenpipen ende si sijn van bleker scorsen alse asschen ende si sijn harde cort niet meer dan twe cubitusse hoghe dat sijn drie voete ende die roedekene die subtijl ende cleine sijn sijn alre edelst maer die vet ende groet sijn die sijn onedel ende alse mense ontwe brect soe verdonkeren si die locht alse ochte die locht ware vol ghestubs ochte vol nevels met desen cleinen speciboeme verstaen wi onsen here jhesum christum gheoetmoedecht onder alle menschen die cleine ronde roedekene bleec van varuwen alse aachen dat sijn die crachte sijnre zielen ende die senne sijns lijfs in oetmoedeghen dienste gheufent tote in die doet twe maten waren die roedekene hoghe die ierste mate leert ons dat hi heme altoes ufende vanbinnen in oetmoedeghen dienste vore sinen vader die andre mate leert ons sinen oetmoedeghen dienst vanbuten vore alle menschen maer sine crachte in inwindeghen dienste gheufent vore gode dat sijn die subtile roedekene die sijn alreedelst ene die sijn ghewassen in indien ende indien ludet alsoe vele in dietsche alse j winken der soetecheit want die ghebrukeleke enecheit godlecs wesens dat es ene soetecheit sonder mate ende si was christum inwinkende ende alle dieghene met heme die hen ufenen in inwindegher oetmoedecheit maer die vette grove roedekene die en waren niet soe edel want dat waren die utewindeghe oetmoedeghe werke christi daer hi alle menschen vanbuten mede ghenoech was ende die sijn ghewassen ende gheufent in ethiopien dat es in demsterheiden deser werelt want ethiopien ludet alsoe vele alse donkerheit ende hieromme doe christus in ethiopien volwassen soude dat was doen hi sterven woude doen verdonkerde die locht want die roedekene worden tebroken die edele speciboem wart ontwe ghescoert die overste crachte sijnre zielen worden ghesceden van den nedersten sine senne verghinghen sine ziele sciet van den live die doet bevinc dat leven dat leven verwan die doet die apostelen hadden hare licht verloren die oude wet verloes oec hare licht die sonne liet hare scinen ende die locht was vol nevels der onbekinnessen maer onse dach ginc op daer wi eweleke inne ghesien hierna suldi weten dat die specie die men maect van der edelster cinnamomen die in indien wast wanneer dat si gheminct wert met soeten dinghen soe wert si noch scarpere ende tanghere in den smake ende soe de dinghe soeter sijn daer mense mede minct soe si altoes meer wederbitende es in den smake ende hieromme ghlijctse wel den inwindeghen oetmoedeghen mensche want soe hi meer verhaven wert van gode ochte van creaturen soe hi van hemeselven men houdt ende soe heme god meer goeds doet soe hijs hemeselven onwerdegher dunct ende hieromme es die oetmoedechste alresekerst onder alle menschen die edele cinnamomum hi droecht ende verteert die quade humore ute der maghen ende hi sterct die maghe ende hi doet spise wel verduwen hi ganst die levere ende hi purgeert den mensche vanbinnen van alre overtollecheit hi gheneest die oghen ende droechse van verschen humoren hi gheneest beten van quaden beesten eest dat hi ghenaect den wonden ende alse men sine scoten wel ontwe wrijft ende minct met sterken edeke soe verdrijft hi die swarte smetten in tsmenschen aensichte gheestelec te merkene soe werct alle dese dinghe ghewareghe oetmoedecheit si verdrijft ende verteert alle die humoren der sonden ende si sterct den mensche in allen doghden ende si maect in den mensche hongher ende lost tot allen goeden werken ende si vercuelt die levere ende verdrijft alle ghelost ongheordender liefden ende si purgeert den mensche vanbinnen in dien dat si verdrijft alle menechfuldecheit ende stedecht den mensche op enecheit ende hiermede werden ghesont die inwindeghe oghen alsoe dat si scouwen moghen onghehindert die waerheit ende eest dat den mensche oetmoet vanbinnen beveet al ware hi ghebeten van quaden beesten dat es van beesteleken werken wilt hi met oetmoede die wonden gherinen hi sal ghenesen want j oetmoedech tewreven herte ende j aveghekeert moet van alre vergankeleker ghelost alse dese ij in ons vergaderen soe purgeren si onse inwindeghe aensichte van allen smetten der sonden die derde speciboem daer men die salve ave maecte die hiet calumus aromaticus ende die wast in indien ende hi es met vele leden dat es met vele cnoepen tegadere ghevoecht alse riet ochte vlieder ende hi es van roeder varuwen ende sunderlinghe soete van roke maer hi es wederbitende met j lettel scarpheiden in den smake ende alse menne ontwe brect soe scoert hi in vele staden ende sine specie es van heter naturen met desen derden spesiboeme die calamus hiet soe verstaen wi die inwindeghe ghehoersamheit ons heren jhesu christi daer hi inne leefde ende starf want hi wies in indien ende indien dat bediet ons j winken der soetecheit want tewinke ende tegebode soe leefde christus ghehoersam sinen vader ende oec alle menschen die wel willen ende dit was heme ene inwindeghe soetecheit want hi sprect selve dat es mine spise dat ic doe den wille mijns vader ende hieromme leefde hi in enen winkene der soetecheit indien es oec alsoe vele gheseghet als een verclarende voreganc want dat christus ghehoersam was sinen vader in waerden ende in werken dat was ons j verclarende voreganc daer wi alle na volghen souden in rechter ghehoersamheit ende hieromme heeft dese edele boem calamus vele lede alse ochte hi met cnoepen vergadert ware want alle heileghen ende alle goede menschen hebben hen ghecnocht ane onsen here jhesum christum ende sijn gheestelec sine lede woreden overmids ghehoersamheit want sonder ghehoersamheit en mach niemen gode behaghen die te sinen daghen comen es ende bescedenheit heeft want christus selve ufende alle sine crachte ende alle sine lede ende alle sine werke in rechter ghehoersamheit dese boem calamus heeft oec ene blickende roede varuwe want alle ghehoersamheit moet geufent werden in karitaten dat es blickende roede varuwe ende dese boem vervult die locht met soeten roeke want ghehoersamheit in den goeden mensche ghelijctmen den bloeienden wijngaerde die de locht vervult met soe suten roeke dat alle die serpente vlien moten alsoe gheliker wijs verdriven wi overmids onse ghehoersamheit al onse viande dat sijn die helsche serpente want si waren onghehoersam ende daeromme verloren si die hemelsche cierheit ende sijn uteghevallen in eweghe pine die ierste menschen die god sciep die waren oec onghehoersam ende daeromme soe vielen si ute den paradise in groter ellinden ende wi alle overmids hen maer maria die moeder goods si begonste onseralder leven in ghehoersamheiden dat was doen si sprac siet hier die dierne ons heren na dinen worde mote mi ghescien ende jhesus christus hare lieve sone met sijnre ghehoersamheit heeft hi ons alle die hemele ontploken ende hi heeft die locht vervult met alsoe soeten roke tusschen ons ende sinen hemelschen vader dat en gheen sondere soe onreine en mach sijn wilt hi ghehoersam werden gode ende der heilegher kerken hi en sal ghenade venden voertmeer die edele boem calumus heeft en lettel wederbitens in den smake want doe onse here jhesus christus na den gheeste was bereet ende sterven woude ende volbringhen die hoechste ghehoersamheit nochtan woude hi leven na den eische sijns lichamen ende hieromme was die ghehoersamheit in den gheeste der lijfleker naturen ene pine ende ene wederbitende betterheit in den senleken smake nochtan moeste die lichame onderdanech sijn den gheeste ende alsoe volbrachte hi alle ghehoersamheit ende aldus sele wi heme navolghen ende alsemen den edelen boem calamus ontwe wilt breken soe clieft hi ende scoert in vele staden want doe die joden onsen here doeden wouden doen wart sijn lichame ghescoert te vele staden want hi ontfinc vele wonden wille wi oec ghehoersam sijn gode ende onser overster redenen soe mote wi onse herte vanbinnen ende onse werke vanbuten scoren ende deilen in rechter ghehoersamheit allen menschen die ons behoeven want die salve diemen maecte van den boeme calamus die es van heeter naturen ende hieromme heeft die ghehoersamheit ons heren dat vier sijnre minnen in erterike onsteken dat nimmermeer gheblust en wert hierna volcht die vierde speciboem daer moyses die heileghe salve ave maecte ende die hiet cassia ende wast in arabien ende dit es j boem van starker scorsen ende sine bladere sijn purper roet ende sine bloemen sijn van soeten roke ende hierave maectmen salve die ghelijc werket der cinnamomen maer si en es niet so starc ende hieromme moetmen hierave nemen dobbel ghewichte in medicinen met desen vierden boeme verstaen wi onsen here jhesum christum utestortende sijn heileghe bloet ende dese boem es ghewassen in arabien want onse here jhesus christus es ghewassen oetmoedech behendech ende verwinnende alle sine viande dese boem cassia es bedect met sterker dicker scorsen siet rechte alsoe hadde onse here jhesus christus sinen lichame ende sijn leven temale bewonden ende bedect in sinen eighenen wille dat was die starke scorsce want heme en mochte niemen niet doen vore dat hi selve woude die bladere van desen bloeme die sijn purper roet want dat waren die menechfuldeghe wonden die onse here ontfinc overmids die gheselen ende die croene van dornen maer die welriekende bloemen dat waren sine v doetwonden die ons brachten die vrocht des levens want die roke van dien bloemen was soe soete in des vaders jeghewordecheit dat hi wart van onser minnen ghewont ende dies en mach hi niet vergheten wille wi ghenade soeken ende heme diere wonden vermanen wi selen altoes ghenade vinden ende hieromme ute desen edelen bloemen dat sijn die heileghe v wonden soe ontfaen wi salve ende medicine tote al onser noet dat sijn die seven sacramente siet nu hebbe ic u ghenoemt die viere spesiboeme daer moyses die heileghe salve ave maecte hiertoe woude onse here hebben olie van oliveboemen die oliveboem heet olea die vrocht olive dat sap dat ute der vrocht vloeit dat es olie met den oliveboeme verstaen wi den vader in der godheit met sire vrocht sinen sone onsen here jhesum christum god ende mensce met der olien die ute der vrocht vloeit soe verstaen wi die minne ende die genade der godheit ende der menscheit want die oliveboem heet in der scrifturen een edel vorenemende boem die vrede betekent want die vader gaf ons sinen sone alse ene vrocht des eweghen vreden ende die sone overmids den heileghen gheest soe gaf hi hemeselven in die perse der joden alsoe dat hi vloeide van heilegher olien die ons allen heilech ende salech maken mach eest dat wijs begheren nu merct hoe die waerheit concordeert met der figuren doen moyses die confectie der heilegher salven maken soude doen nam hi die risere van dien iiij spesiboemen met ghewichte alsoe alst heme gode gheboet dat was vijfhondert oncen mirren ende v hondert oncen cassien ende half alsoevele calamus ende cinnamomen dat was van beide dien boemen vif hondert oncen want van roke ende van crachte soe sijn dese twe boeme alsoevele edelre ende starkere in der confectien ende hiertoe nam hi olie van oliven ene mate diemen noemt hin dat es te minsten j sister ende te meesten soe eest vj sister dat es twelef pont want elc sister doet twe pont ende na die meerre mate soe nam moyses die olie ende in dese olie leide hi alle die risere alsoe langhe dat die olie cracht ende roke ontfinc van dien riseren ende daerna perste men ute met crachte alle die versceit der risere ende der olien ende dit was j sacrament in der ouder wet daer dat tabernakel ende die priesteren mede ghesalft worden ende gheheilecht na wise der ouder wet ende der figuren dat ghewichte der risere daer men die salve ave maecte dat was xv c oncen ende elke tweleve oncen maecten j pont ende alsoe waest hondert pont ende xxv ende xij pont olien van oliven ghi hebt vore wel ghehoert dat hondert pont ende twintech die swaerste waghe es in den heilechdoeme want alsoe swaer was die candelare maer dit ghewichte moet noch v pont swarre sijn sonder die olie ende dire was oec xij pont nu merct die waerheit van deser figuren onse here jhesus christus doen hi gheboren wart in onser naturen doen maecte hi ene confectie daer hi alle menschen mede wilt heilech maken want in der selver uren nam hi ane die mirre sijns doeghens ende hiertoe nam hi welriekende cassie op den achstenden dach want doen wart hi besneden ende storte ierstwerf sijn bloet ende hiertoe dede hi cinnamomum ende calamum dat was sine inwindeghe oetmoedecheit ende sine ghehoersamheit ende alle dese dinghe brachte hi tegadere ende leidse ende uefenese in die olie sire minnen ende sire ontfaermhertecheit ende alst tijt was dat hi sine olie orboren woude doe leverde hi heme ter persen ende daer doghede hi al toter doet ende hi storte ute algader sijn bloet ende dit was die swaerste waghe na der materien ende dat hoechste ghetal van m oncen maer oetmoet ende ghehoersamheit dat sijn twe inwindeghe doghede ende al sijn si lichter van wagen si sijn nochtan meerre ende edelre van crachten ende hieromme hebben si dat menre ghetal van vc oncen ende doe hi dese iiij doghede volbrachte met der olien siere ontfaermhertecheit doe betaelde hi onse scout met den swaersten ghewichte des heilechdoems nochtan blijft ons gnoech over van sire verdienten ende van der olien sijnre ghenaden want die inwindeghe salve die hi ons ghemaect heeft die es alsoe overvloedech van heilecheiden dat si den hemel ende die erde vervult hevet van den iersten mensche tote den lesten met ghenaden ende sonder hare en mach niemen heilecheit ontfaen want die uutwendeghe salve die moyses maecte datsi heileghen mochte die priesteren ende dat tabernakel ons heren die cracht hadse van deser salven want si was hierave ene voergaende figure ende dit bekinde ysaias die prophete in den gheeste menech iaer vore die toecomst ons heren ende propheteerde hierave alse ocht al leden hadde gheweest ende sprac aldus waerlec hi heeft onse quale ende onsen rouwe ghedraghen ende hi es ghewont omme onse ongherechtecheit ende tewreven omme onse sonden die eersame wandelinghe ons vreden es op heme ende in sijnre quetsuren sijn wi ghesont worden hoe dat moyses den tabernakel ende den bisscop ende die priesteren salvede ende wyden hierna seldi merken hoe die priesteren gheconsacreert worden in der ouder wet alsoe alse onse here selve leerde moysesse ende sprac aldus ghi selt nemen een calf van dien beesten die pleghen te arbeitene ende ij onbevlecte wedere ende onverhavene broede ende andere broede sonder heefsel verhart alse corsten ghecneden met olien die derde maniere van broede sonder hefsel in olie ghebacken dese broede seldi maken van taerwenre bloemen ende die seldi doen in enen corf ende seltse offeren dat calf ende die twe wedere aaronne ende sine sonen die seldi toevoeghen toe der doren des tabernakels des ghetuuchs ende alse ghi hebt ghedwaghen met watere den vader met den sonen soe seldi aaronne cleeden met sinen clederen dat es met enen lijnnen clede ende met eenen tunikele ende met den overscouderclede ende met den redeleken ende dat overscoudercleet seldi toedwinghen met enen gordele ende die mitre seldi setten op sijn hoet ende die heileghe plate boven die mitre ende die olie der salvinghen seldi storten op sijn hoet ende in deser manieren sal hi gheconsacreert werden ende sine sonen seldi hiertoe voeghen ende ghi seltse cleeden met lijnnen rocken ende ghi selt gorden met enen gordele aaronne ende sine vrie wetteghe sonen ende ghi selt hen opsetten die mitren ende si selen mine priesteren sijn in ewegher toeghevoechder uefeninghen van dogheden namaels alse ghi gheconsacreert hebt hare hande soe seldi toevoeghen dat calf vore dat tabernakel des ghetuuchs ende aaron ende sine sonen selen legghen hare hande op sijn hoet ende dan seldijt doeden in die bescouwinghe ons heren neven die dore des tabernakels des ghetuuchs ende dat calfs bloet dat ghi nemt dat seldi doen met uwen vinghere op die hoerne des outaers ende dat ander bloet seldi storten neven sine basche ende ghi selt nemen al dat vette dat die binnenste bedect ende dat netteken der leveren ende die ij nieren ende dat vette dat over hen es ende dit seldi offeren te verberne op dien outaer dat vleesch dies calfs ende sin huut ende sijn mes dat seldi verberren buten den husen ommedat vore die sonde es ende ghi selt nemen enen weder ende daerop sal aaron ende sine sonen legghen hare hande ende alse ghi dien ghedoet hebt soe seldi nemen van sinen bloede ende dat seldi storten op dien outaer ende dienselven weder seldi sniden in stucken ende alse sine binnenste ghedwaghen sijn ende sine voete soe seldise legghen op dat ghesnedene vleesch ende op sijn hoet ende altemale desen weder seldi offeren in den viere op den outaer dese offerrande ons heren es die alresoetste roke der sacrificien goods ende ghi selt noch nemen den anderen weder ende daerop sal aaron ende sine sonen legghen hare hande ende alse hi dien gheoffert hebt soe seldi nemen van sinen bloede ende dat seldi doen op dat leste der rechter oren aarons ende sijnre sonen ende op die dumen harre hande ende hoers rechts voets ende dat bloet seldi storten op dien outaer al omme ende omme ende alse ghi ghenomen hebt van dien bloede dat op dien outaer es ende van der olien der salvinghen soe seldi bespraeien aaronne ende sine cledere sine sonen ende hare cledere ende alsi aldus gheconsacreert sijn ende hare cledere dan seldi nemen dat vette van dien weder ende sinen steert ende dat vette dat bedecte die binnenste ende dat netteken der leveren ende die ij nieten ende dat vette dat over hen es ende die rechte scoudere ommedat j weder es der consecratien ende ghi selt nemen j broet van der eenre manieren ende noch j broet van der andre manieren met olien gecneden ende dat derde broet van der derder manieren ende al van dien corve der onverhavenre broede die ghesed es in die beschouwinge ons heren ende alle dese dinghe seldi legghen op die hande aarons ende sijnre sonen ende die seldi heilech maken opheffende vore den here ende dan seldi alle dese dinghe ontfaen van haren handen ende selse altemale verberren op dien outaer den alresoetsten roke in die bescouwinghe ons heren want dit es sine offerande ende ghi selt nemen dat borstken van dien wedere daer aaron mede gheconsacreert es ende dat seldi heileghen ende opheffen vore den here ende dat sal vallen in aarons deel ghi selt heilech maken dat gheconsacreerde borstken ende die scoudere die ghi van dien wedere avedeilet daer aaron mede beghonnen es ende sine sonen ende dese dinghe selen ghevallen in aarons deel ende sijnre sonen in eweghen rechte van den kinderen van israel want dese dinghe sijn vorenemende ende beghinne van haren paismakenden offeranden die si gode offeren dat heileghe cleet dat aaron orboren sal dat selen sine sonen hebben na heme dat si daerinne ghesalft werden ende hare hande gheconsacreert werden seven daghe sal hi dese dinghe uefenen die van sinen sone bisscop wert ghesed vore heme ende die ingaen sal in den tabernakel des getuuchs opdat hi dienen moghe in den heilechdome ghi selt nemen den weder der consecratien ende selt sieden sijn vleesch in ene heileghe stat ende daerave sal eten aaron ende sine sonen ende si selen eten die broede die in den corf sijn in dat parvijs des tabernakels des ghetuuchs opdat die sacrificie behaechlec si ende opdat gheheilecht werden die hande der gheenre die offeren ende gheen vremt mensche en sal hierave eten want dese dinghe sijn heilech eest dat daer iet over blijft van dien gheconsacreerden vleesche ochte van den broeden tote der marghenstonden die relieve seldi verberren in den vier si en selen niet gheeten werden want si sijn gheheilecht alle die dinghe die ic u gheboden hebbe over aaronne ende over sine sonen die seldi doen ghi selt hare hande consacreren vij daghe ende alle daghe seldi offeren een calf omme die sunde te purgeerne ende ghi selt reine maken den outaer alse ghi offert die hostie der suveringhen ende ghi selt den outaer salven in heilecheiden vij daghe seldi suveren den outaer ende heileghen ende hi sal sijn heilech der heileghen ieghewelc diene gherijnt hi sal gheheilecht werden dit es dat ghi doen selt in den outaer alle daghe erensteleke twe jareghe lammere j lam des marghens vroech ende dat andere te vespertide dat tiende deel der tarwenre bloemen met ghestampter olien bespraeit die olie sal hebben ene mate dat vierde deel van dire maten diemen noemt hin ende wijn te offerne der selver maten in enen lamme dat lam seldi offeren te verspertide na die maniere der vorster offeranden ende na die maniere die wi gheseghet hebben in den roke der soetecheit dit es ene sacrificie den here met eweghen offere in uwe gheslachten die here hevet ghesproken tote moysesse ende seide stant toe der dore des tabernakels des ghetuuchs vore den here daer ic di setten sal opdat ic spreken moghe tote di ende daer salic ghebieden den kinderen van israel ende die outaer sal gheheilecht werden in mine ere ende ic sal heilech maken dat tabernakel des ghetuuchs met dien outare ende aaronne met sinen sonen opdat si mi dienen moghen in priesterscape ende ic sal wandelen in die middelt der kindere van israel ende ic sal hen god sijn ende si selen weten dat ic ben hare heere ende hare god diese gheleidet hebbe ute egypten lande opdat ic bliven soude onder hen ic hare heere ende hare god hierna dede moyses alsoe alse heme onse here gheboet ende doe alle die scare vergadert was vore die doren doe seide hi dit es die leringhe die onse here gheboet dat ghescien soude ende staphans soe brachte hi aaronne ende sine sonen ende alse hise ghedwaghen hadde doe cleede hi den bisscop met enen lijnnen clede ende gurdene met enen gurdele ende hi dede heme ane j iacinctinen tunikel ende daer boven dede hi ane dat scoudercleet dat dwanc hi toe met enen gurdele ende daertoe voechde hi dat redeleke daerin was leringhe ende waerheit ende sijn hoeft bedecte hi met der mitren ende boven die mitre jeghen sijn vorehoede soe dede hi die guldene plate gheconsacreert in heilecheiden alsoe alse onse here heme gheboden hadde ende hi nam die olie der salvinghen ende daermede salfde hi dat tabernakel met al dien dat daer toebehoerde ende al beheileghende soe bespraeide hi den outaer vij werf ende doe salfde hine ende alle sine vate ende dat lavoer met sijnre bascen maecte hi heilech met olien ende die olie storte hi op aarons hoet ende salfdene ende consacreerdene ende doe sine sonen vortbracht waren doe cleede hise met lijnnen rocken ende gurdese met enen gurdele ende sette hen op die mitren alsoe alse onse here gheheten hadde ende oec es daer bediedt die balserme onser crismen ende de wynghe onser kerstenen priesteren ende bisscoppen siet dit was die maniere der consecracien ende der sacrificien in der ouder wet die moyses ordineerde overmids dat ghebot ons heren ende dese maniere was gode behaechlec tote dier tijt dat christus selve consacreerde dat heileghe sacrament sijns lichamen ende dat hi hemeselven offerde ene werdeghe sacrificie op dien outaer des crucen doe maecte hi met siere doet ende met sire verdienten die heileghe salve daer wi alle mede ghesalft sijn ende doe verloes moyses salve hare heilecheit want doen die nuwe sacramente inquamen die waerheit ende leven met hen brachten doe moesten die oude cesseren die maer figure ende tekene en waren der toecomender waerheit die si bedieden daer wi nu inne leven ende hieromme doen christus met sinre doet onseralre salve ghemaect hadde ende hi opverstaen was in die glorie sijns vader ende sijnsselfs ende alle sijns volcs doen woude hi sine priesteren die apostelen consacreren ende quam tote hen in beslotenen doren ende stont inmidden hen ende sprac vrede si met u ende toende hen sine hande ende sine side ende sine voete ende seide tote hen siet mijne hande ende mine voete want ic beent selve tast ende siet want negheen gheest en heeft vleesch no been alsoe alse ghi mi siet hebben ende doe seide hi anderwerf tote hen vrede si met u ghelikerwijs dat mi mijn vader sende soe sende ic u ende doe blies hi in hen ende seide ontfaet den heileghen gheest dien ghi hare sonden verlaet dien werdense verlaeten ende dien ghise onthout dien werdense onthouden maer hier ghebrac sinte thomaes ende hieromme over viij daghe daerna soe warense alle vergadert ende thomaes met hen ende onse here quam weder te hen beslotenre doren ende sprac vrede si met u ende doe seide hi tote sinte thomase bringhe hare dinen vingher ende sich ane mine hande ende nem dine hant ende lecse in mine zide ende en wes niet onghelovech maer ghetrouwe daerna oppenbaerdi hi heme noch sinen jongheren op die zee daer si vesschen waren ende daer seide hi tote sinte petre aldus simon jans sone minstu mi meer dan die andere apostelen doen symon johannis dat es alsoe vele gheseghet alse du best ghehoersam ende sone der gracien goods minstu mi meer dan dese driwarf vraghede hijs heme ende driwerf antwerde sinte peter dat hine minde want hi hadde vore driwerf sijns gheloghent ende driwerf gheboet heme onse here dat hi sine scape dat es sijn volc voeden soude ende dit dede hi met sijnre leringhen ende met sinen levene ende oec met siere doet ende die doet voreseide hem christus doe ende maectene prince ende vorste boven die andere apostelen ende boven alle die werelt daerna oppenbaerde heme onse here weder allen sinen apostelen in galileen op den berch van thabor ende seide tote hen aldus alle macht es mi ghegheven in hemel ende in erde ende daeromme gaet ende leert alle menschen ende doepse in den name des vaders ende soens ende des heilegen gheests ende leert hen te houdene alle die dinghe die ic u gheboden hebbe siet ende ic ben met u alle daghe tote den inde der werelt dat es te verstane met sijnre gracien ende met den heileghen sacramente sijns lichamen ten lesten male op dien dach dat hi opvaren woude in den hemel soe vertoende hi heme allen sinen apostelen daer si ter tafelen saten ende seide tote hen aldus ic sal senden in u die gheloefte mijns vader sidt in dese stat tote dire tijt dat ghi ghecleedt wert van boven met crachte ende dan gaed alle die werelt dore ende predect dat ewangelium ieghewelker creaturen dat es alle menschen di gheloeft ende ghedoept wert hi sal behouden sijn die niet en gheloeft hi sal verdoemt werden hierna leide hise buten der stat op den berch van oliveten tusschen jherusalem ende betanien ende met opverhavenen handen soe gaf hi hen die eweghe benedictie ende doe hise ghebenedide voer hi van hen ende wart ontfaen in ene clare wolkene ende ghedraghen met eighenre cracht boven alle inghele in den oversten hemel ende al anebedende sprect sinte lucas ghinghen si weder in jherusalem met groter bliscap ende si waren altoes in den tempel lovende ende ghebenediende gode ende want si jhesum haren troestere ghesien hadden opvaren in den hemel des en consten si niet vergheten maer si volchden heme na met onghepaeider begherten ende met ghevoeleker lost ende met innegher liefden ende si waren vastende wakende ende bedende ende altoes in oetmoedeghen verlanghene omme te ontfane dien troestere dien hi hen gheloeft hadde te sendene ende over x daghe daer na dat was die viftechste dach na dat hi opverstont dat es onse cinxendach doe waren si alle vergadert in die stat van jherusalem op den berch van syon in dat selve huus daer si met onsen here dat paeschlam gheten hadden ende daer hi hen sijn vleesch ende sijn bloet gaf in spisen ende in dranke in desen huse plaghen si te gadere te comene ende doe si alle vergadert waren soe quam van den hemele j groet gheruusch alse van enen starken winde die al dat huus vervulde daer si inne saten ende doe oppenbaerden hen daer ghesplette tonghen alse vier ende dat vier raste op ieghewelken ende si worden alle vervult met den heileghen gheeste dat es met der minnen goods ende die minne trac met hare den vader ende den sone ende aldus ontfinghen si die heileghe drivoldecheit ende dit merke wi in die iij uutwendeghe tekene die hen daer god vertoende si hoerden j groet gheruusch van winde ende si worden vervult met der moghentecheit dies vaders die hen anxt ende vrese avenam alsoe dat si niemanne en ontsaghen ende in sijnre cracht alle dinc vermochten si saghen ghesplette tonghen op ieghewelken hiermede verstaen wi die wijsheit des soens die si ontfinghen alsoe dat si alle waerheit verstonden ende alle doghede leerden ende leefden ende met allen tonghen spraken in wat lande dat si quamen voertmeer dat vier dat si saghen rasten op ieghewelcs hoet dat leert ons dat si die minne goods ontfinghen alsoe crachtech dat si in tijt noch in ewecheit nimmermeer gheblust en mochte werden ghi selt weten dat christus gaf sinen apostelen sinen gheest driwerven ende in drien manieren hi gaffene hen eer hi starf miraculen mede te werkene alse die sieke te ghenesene die viande te verdrivene die doede op te weckene dit waren lijfleke werke want si minden noch doe onsen here met ghevoelleker lijfleker minnen anderwerf gaf hi hen sinen gheest doe hi opverstaen was van der doet gheesteleke werke mede te werkene alse doepen ende sunden vergheven ende die waerheit te leerne want doe ghinc hare gheesteleke minne boven die lijfleke minne derdewerf gaf hi hen sinen gheest doe hi opghevaren was in den hemel ende dit was godleke werke mede te werkene ende met gode een te sine want si besaten doe gode in minnen ende si worden van heme beseten in der selver minnen want doe wart hare minne drivuldech si minden gode ute al dier herten lijfleke ende ghevoeleke ende si mindene ute al der zielen ende met al den crachten gheestelec ende redelec ende si mindene in al der ghedachten godlec ontsinkende henselven in enecheiden ende daermede ontfinghen si den heileghen gheest overvloeiende alsoe dat sine voertgaven anderen menschen want si worden doe soe rike goods dat sinte peter allene op dien seven dach bekeerde m menschen ten ghelove ende aldus worden si ghewijt ende ghesalft in den heileghen gheeste want die heileghe gheest es selve die salve die ons christus verdient heeft met sire doet ende hieromme sijn wi alle ghedoept ende ghesalft in die doet christi ende in den heileghen gheeste maer niet ghelijc want et sijn vele grade in heilecheiden want wi vinden dat christus consacreerde xij bisscope van sinen apostelen ende die andere lxxij jongheren maecte hi alle priestere ende si ontfinghen alle die salve des heilighen gheestes maer in die biscoppe storte hi sinen gheest alsoe overvloeiende dat hi vanbinnen dore hen udewert vloeiede alle die werelt dore alsoe dat wijs noch alle ghenieten mogen ende ghene andere olie noch crisme en orborde christus doe hi sine bisscoppe ende sine priestere wijde maer omme reverencie ende werdecheit der sacramente soe heeft die heileghe kerke sider vele dinghe gheordineert daer die uefeninghe der sacramente mede gheciert es diemen in den beghinne der heilegher kerk niet en plach doe moyses aaronne den bisscop ende sine sonen consacrerde doe storte hi die heileghe olie alsoe mildelec op aarons hoet dat si nedervloeide op sinen baert ende van sinen baerde tote in den soem van sinen cleede ende dit was ene figure der overvloedegher rijcheit van gheeste die die apostelen ontfinghen op den cinxendach ende hieromme alsemen besscoppe consacreert soe stort men die heileghe crisme overvloedechlec op hare hoet opdat si den gheest goods ontfaen alsoe overvloedechleke dat alle die werelt van hare heilecheit gheleert ende ghebetert moghe werden maer ghi selt merken dat groet ondersceet es tusschen die sacramente der synagogen ende der heilegher kerken ende dit leert ons wel die salve daer men mede heilechde ende salfde die priesteren in der ouder wet want al was si met olien gheminct ende soete van roke si was starc ende better in den smake want si was ene voreloepende figure der toecomst ons heren ende sijnre martilien ende sijnre doet ende hieromme die heilecheit die die salve den priesteren gaf dat was ellindech verlanghen ende begheren der toecomst christi want here sacrificie ende alle hare uefeninghe was in tekenen ende in figuren ende van vremden dinghen ende hieromme leefden si alle in gheesteleker ellinden ende die meest ellinden ghevoelde dat was die heilechste in deser ellinden soe leefden patriarken prophete ende priesteren maer overmids geloeve ende hope ontfinghen si van gode ute sijnre salven enen soeten roeke dat hise noch vrien ende verloesen soude ende hiermede bleven si verduldech ende mingden here ellindeghe leven ende hare bettere uefeninghe met der olien der minnen goods maer nu comt die heileghe salve diemen in grieken crisme noemt daer men ersten priestere ende coninghe mede salft ende die es ghemaect van olien van oliven ende van balsamen tegadere gheminct met der olien verstaen wi den heileghen gheest ende met der balsamen die werdeghe verdiente der menscheit ons heren die werdeghe verdiente hevet ons verdient den heileghen gheest ende die heileghe gheest maecte werdech die verdiente der menscheit ons heren dese ij tegadere ghevoeghet dats die inwindeghe salve die die apostele ontfingen ende die noch goede priesteren ontfaen want et es die rijcheit der heilegher kerken daer die priesteren gode mede dienen ende daer sie ieghewelken mensche ave dispenseren na sijn eischen ende na sijn behoeven want jhesus christus die goods sone na sijnre godheit es hi alse ene vrochtbare olive altoes vloeiende in ons met olien sijnre ewegher minnen ende na sijnre menscheit es hi als j balsemstoc altoes uutvloeiende in ons die edele balsame sijnre verdienten ende van desen tween es onse inwindeghe salve ghemaect ende oec der joden ende alre menschen die behouden selen sijn die werden alle behouden overmids jhesum christum ende hieromme sprect sinte pauwels alsoe alse alle menschen in adame sterven alsoe werdense in christo weder levende ieghewelc in sijnre ordenen die ierste overmids wet der naturen die andere in die ghescrevene wet ende wi overmids die wet der ewangelien ende hieromme sprect sinte matheus ende oec sinte marc dat dieghene die vore ghinghen ende die na volchden die riepen alle christumme ane wi bidden di gehoude ons make ons ghesot ghebenedijt mote hi sijn die daer comt in den name ons heren ende ghebenedijt si dat rike davids ons vaders dat comt wi bidden di make ons ghesont in den oversten dit riepen die joden ende ghinghen jeghen onsen here buten der stat van jherusalem met riseren van oliven ende met palmen ende aldus bidt ende roept noch die heileghe kerke in ieghewelker messen jeghen die toecomst ons heren in den sacramente want wi sijnt die navolghen die joden ghinghen vore ende ieghewelc mensche van den iersten tote den lesten alle behoeve wi der inwindegher salven ons heren jhesu christi sele wi gheheilecht werden maer anders was die heilecheit die die joden ontfinghen ende die wi nu ontfaen want si leefden ende uefenden die figure ende wi die waerheit ende hieromme gheeft ons die salve van binnen rijcheit vetheit ende welde ende si gaf hen begheren ellinde ende verlanghen want daer si na beiden dat es toecomen dat hebben wi jeghewordech ende hieromme die uutwendeghe salve daer si mede gheheilecht worden die moeste men utepersen met groter cracht maer lichteleke vloeit ons die balsame daer men onse salve ave maect alse men den boem gherijnt ghi selt weten dat die balsemboem es ghelijc den wijnstocke ende hi wert gheuefent ende opghebonden ghelijc wijngaerde ende hi moet wassen op hoghe berghe sine bladere sijn ghelijc ruten altoes blivense groene ende alse men sine scorse quetst met clawen van ysere ochte met scarpen beenen ute dien gaten drupen edele liquore ende die heeten balsame si sijn boven alle dinc edel ende vorenemende van soeten roke dese edele balsame behout den mensche in sijnre joecht al dat seer es ochte ghequets dat behoetse van verrottene ende van quaden roke ende si es soe heet van naturen houtse de mensche in sine hant jegen die raeien der sonnen hi en mach die hitte niet ghedraghen siet alle dese dinge moghe wi gheestelec verstaen in die menscheit ons heren want si es ons alse ene wijnranke daer ons dorevloyt die wijn ewegher vrouden ende si es ons alse ene balsamranke daer ons utevloyt die balsame onser gheesteleker ghesonden dese balsemranke christus moet wassen op hoghe berghe dat es in dieghene die met vrien moede verhaven sijn boven alle hemele si weghen alle dinc cleine want si achten christum groet ende alsoevele alse si alle dinc vernieuten connen ende cleine achten in haren ghemoede alsoevele mach christus wassen ende toenemen in hen ende si weder in heme ende niet meer die bladere van onse balsamen bliven altoes groene want die glorie goods daer christus mede ghesiert es die en mach niet vergaen altoes blijft si groene ende glorioes te anesiene in die oghen alre heileghen dese balsemranke wart eens verhaven ende opghebonden ane den stake des crucen ende doe wart die scorse ghequets met yseren naghelen ende met dien scarpen spere ende ute dien gaten vloide die edele balsame die ene ghewareghe medicine was van allen sonden ende die roke van dire balsamen was soe overvloedech van soetecheiden dat hi vervulde hemelrike ende erterike ende die helle ende hi en mach nimmermeer vergaen noch staen die gate alopen in die edele balsemranke ende die sele wi ruren niet met ysere maer met scarpen beenen dat es met onsen inwindeghen crachten want alsoe alse die beene draghen den lichame alsoe dreghet minne ende begherte die ziele ende daermede sele wi gherinen die wonden ons heren ende soe die beene der minnen ende der begherten scarper sijn soe si die wonden dieper ruren ende soe die balseme der ghenaden meer ende soetere in ons vloien ende dese balseme behoet ons van sonden ende daermede behoutse ons in onse joecht ende si vloyt ons altoes nuwe alse wi die wonden gherinen ende dat doet ons altoes vernuwen maer werden wi seer vanbinnen overmids quade becoringhen ochte sijn wi ghequets van quader uefeninghen mach die balsame onse wonden gherinen soe en selense niet stinken noch verrotten maer si selen tehans ghenesen dese balseme heeft soe soeten roke daer si ute dien gaten vloyt si mach ghenesen alle quale si verwect die helsche doede si maect den levenden dronken ende doet heme sijnsselfs vergheten alsoe dat hem van minnen ghelust te woenne in die wonden ons heren ende alsoe ghelijct hi wel der duven die altoes beghert te wonene in die gate van den steenroken want christus es die steenroke daer wi altoes in woenen selen ute sinen gaten vloyt ons alle soetecheit ende hieromme sprac moyses menech jaer vore die gheboerte ons heren van onser uefeninghen alse ochte onse uefeninghe leden hadde gheweest ende hise ghesien hadde si soghen sprac hi honech ute der steenroken ende olie ute den alrehartsten steene want dat sal onse uefeninghe ewelec sijn dat wi sughen selen ute dire steenroken der menscheit ons heren die edele balsame sijnre verdienten ende die sal ons sijn sute boven al honech ende ute den alrehertsten steene dat es sine godleke nature daer ute sele wi olie sughen dat is den heileghen gheest ende die heileghe gheest sal ons sijn een afgront alre soetecheit altoes sele wi die menscheit ons heren vore ons sien boven al verhaven ende gheenecht den eweghen worde des vaders in godleker claerheit ende nochtan na der selver menscheit soe offert hem christus den behaghene sijns vader met allen sinen werken ende met allen denghenen die heme toe behoeren selen van den iersten mensche te den lesten ende hi wilt dat wi des in ons ghevuelen ende dat wi dese offerande ewelec met heme doen ende hieromme sele wine offeren oetmoedech ghehoersam vol alre doechde levende ende stervende in die eere sijns vader omme onsen wille ende wi selene offeren alse j precioes vat vol edelre balsamen sijnre werdegher verdienten ende alse onse eighene scat daer wi mede ghecocht ende verloest sijn ende hi offert ons weder sinen hemelschen vader alse sine eighene vrocht daer hi omme ghestorven es ende in deser underlingher offeranden nemt die vader sijn ewech behaghen altoes bringhe wi die menscheit ons heren vore die jeghewordicheit goods ende altoes venden wise daer gode gheenecht maer eighenlekere brinct christus hemeselven daer dan wine daer bringhen want hi brinct hemeselven na sijnre wijs ende wi bringhene na onser wijs want in al onsen toeganghe te gode soe leeft christus in ons ende beweecht ons altoes na wise ende na mate onser minnen ende hieromme mach hi altoes in ons wassen ende toenemen want ieghewelc toeganc te gode in desen levene mach altoes meer gracien ontfaen ende meer minnen ende alsoevele wert christus levendere in ons na utevlote sijnre gracien ende wi werden levendere in heme na toekeer onser minnen ende hieromme alse wi die edele balseme in onse hande houden jeghen die raeyen der sonnen dan wertse ons soe heet dat wi die hitte niet ghedraghen en moghen alsoe ghelikerwijs wille wi heet werden in godleker minnen soe sele wi christusmenscheit met alle sinen werken vore ons nemen ende selenne offeren der werdecheit ende den behaghene sijns vader alse onse eighen vat met onser balsemen aldaer selen wi christume ontmoeten na sijnre godheit alse ene eweghe claerheit dorschinende sine menscheit ende alle sine werke die hi ghewracht hevet in menscheleker naturen ende alse wi dan sine werke vore ons bringhen alse onse balsame ende onse eighene offerande dan come wi rechte jeghen die raeyen godleker sonnen die ons alsoe optreckende sijn ende alsoe heet dat si ons overmids die werke ons heren ute onsselven teren ende trecken ons tote in dat overste onser ghescapenheit ende daer vende wi christume in sijnre godleker claerheit ende ute sijnre claerheit soe sughe wi olie dat es den heileghen gheest want die heileghe gheest es ghelijc der olien die altoes berrende ende wallende es ende vloiende in die balseme der verdienten ons heren jhesu christi ende aldus es die olie altoes met der balsamen verenecht want die confectie van deser salven die hevet christus in hemeselven gheordineert ende dore heme ende ute heme soe vloyt dese salve in sine levende lede ende dat soude wi met rechte alle sijn siet aldus werden wi ghesalft ende gheheilecht ende in deser wijs worden die apostele ghesalft ende gheheilecht ende hieromme ghinghen si voert in der cracht ons heren predeken ende doepen ende god was medewerkende ende confirmerende hare leven ende hare sermone met wonderleken tekenen ende met miraclen nu hebdi die consecracie van den priesteren in der ouder wet ende in der nuwer wet want ghi hebt vore wel ghehoert dat god gheboet dat men aaronne consacreren soude ende sine sonen van ix vlecken van lieden die onwerdech sijn priesterscap te hebbene nochtan seldi weten dat alle die sonen die van aarons sade quamen die en mochten alle niet priesteren werden want daer waren uteghenomen die blinde ende die houtende die te groete nasen hadden ochte te cleine ochte die cromme verwronghene nasen hadden die den bult hadden ochte die tesleten waren die onsuver hoefde hadden ochte die eneghe swarte vlecke in hare aensichten oppenbaerden ende eldere an haren lichame van droegher rudecheit siet dit waren alle ghebreke ende vlecken ane den lichame die men bekinnen ende sien mochte met den oeghen van buten ende deser vlecken was ix ende soe wie dat eneghe vlecke van desen ix over heme hadde hi en mochte die heileghe salve der priesterscap niet ontfaen noch dienen in den tabernakel goods alsoe ghelikerwijs soe sijn ix manieren van sunden ende dat sijn gheesteleke vlecken soewi eneghe van dien in heme heeft hi en mach die olie des heileghen gheests niet ontfaen ende al wert hi ghewijt ochte al es hi ghewijt hi en es nochtan niet werdech te dienne ten heileghen outare goods die ierste vlecke van desen dat es gheesteleke blintheit ende dese blintheit mach sijn in iij manieren die ierste blinde dat sijn die ongheleerde die alsoe leec sijn dat si dien dienst daer die priestere toe ghebonden sijn niet en souden connen ghedoen dese en salmen niet wien noch si en selens niet soeken want si sijn te blent die andere blende dat sijn naturleke sotte die en gheen redelec onderscheet en hebben tusschen doghede ende ondoghede die derde blende dat sijn die hoeverdeghe die heerscap ende hoecheit boven andere menschen soeken ende begaren dien meer ghelust datmen hen diene dan dat si dienen souden dese sijn alle gheesteleke verblint in hoverden want priesterscap ende alle digniteite dat sijn alle ambachte van dienste ende soe die dienst meerre ende ghemeinre es soe hi altoes hoghere ende edelre es ende dit proeven wi in christo die j ghemeine dienare was alle der werelt ende hieromme scrijft heme oec die paeus knecht der knechte goods ende alsoe moet hi heme ghevulen sal hi christus navolghere sijn siet aldus es hoverde die ierste vlecke die den mensche verblent die andere vlecke dat es al houtende gaen ende dit houten es oec in iij manieren die ierste houtende dat sijn dieghene die gode willen dienen ende der werelt ende elken gnoech sijn dese houten in beiden siden die andere houtende dat sijn dieghene die gode begheven ende ertsche rijcheit begaren ende verkiesen dese houten ter slinker siden die derde partie die houten dat sijn dieghene die henselven meinen in allen dinghen die alle hare goede werke werken alse ghehuurde knechte omme hareneighenen loen die hen meer verlaten op hareeighene werke dan op die trouwe goods ende en soude hen god niet loenen soe en woudense heme niet dienen dese houten alle ter rechter siden in dese iij manieren van houtene es besloten alle ghirecheit want si es die andre vlecke die den mensche onwerdech maect den heileghen gheest te ontfane ende der eninghen goods hierna volcht die derde vlecke dat waren die al te groete nasen hadden die vierde vlecke die al te cleine nasen hadden ende die vijfte vlecke cromme verwronghene nasen met elker vlecken van desen drien soe verstaen wi ene sonde die den mensche middelt ende ledt te comene in rechten gheloeve ende in kinnessen alre doghede ende met onderscede die ierste die te grote nasen hadden dat sijn dieghene die hen selven ghenughen ende altoes bliven in hare oude ghewoente ende hare even ende hare werke niet en aensien vore die gherechtecheit goods ende daeromme levense sonder godleke vrese ende glorieren in hare gheloeven want hen dunct dat si rechte gheloevech sijn ende gode wel betrouwen ende alsoe bliven si traghe ende roekeloos in sinen dienste ende onachtsam sijnre eeren dese hebben den nase te groet ende daeromme trecken se te vele gheest in hen dat es te vele betrouwens want hen ghebrect gherechte minne ende vrese ende hieromme blivense altoes te traghe vore die gherechtecheit goods die andere die den nase te clene hadden dat sijn diegene die uutwendeghen erenst hebben tote allen goeden werken ende nochtan altoes vanbinnen in henselven onghecust bliven ende en dorren gode alles dies hen noet es niet betrouwen dese sijn al te vreesachtech want si hebben den nase te cleine ende hieromme en treckense niet in hen den gheest van groeten betrouwene want hen ghebrect hope ende minne ende hieromme blivense te traghe vore die goetheit goods die derde partie met den crommen nasen dat sijn dieghene die al willens twivelen in eneghen poente des gheloefs ochte in enegher ufeningen der heilegher kerken ende die van haren verstane meer houden dan van den waerden der heileghen ende henselven bat gheloeven dan iemanne anders dese hebben alle cromme verwronghene nasen ende daeromme trecken si in hen enen verkeerden gheest ende bliven altoes onverlicht van gode want si sijn al te traghe hare eighenheit te latene ende onderhoerech te sine der waerheit goods desen ghebrect oec godleke minne ende dat es die eighenste sake dat si willens twivelen moten int gheloeve hierna volcht die seste vlecke dat waren dieghene die den bult op den rugghe hadden hiermede versteetmen den vrecken mensche want gheestelec te merkene soe heeft hi sine rijcheit ghelijc enen bulte op sinen rugghe gheladen daer hise niet ghesien en can ende hieromme dunket heme al cleine dat hi vercrighen mach want alsoewel ghebrect heme dat hi heeft alse dat hi niet en heeft altoes lust heme te spaerne ende vorwert te houdene want die sijn goet met vrecheiden besidt hi en gheans gode niet dat hijt gave in sijnre eeren hi en gheans oec sinen naesten niet dat hi hen bistonde in harre noet hi en gheans oec hemeselven niet dat hire sine eweghe salecheit mede verdiende ende menech werven spaert hi jeghen die eighene noet sijns lichamen siet aldus es hi gode onwert want hi sijnre eeren niet en roect ende hi es allen menschen onwert want hi es ongheselec ende onghevoellec want daert heme costen soude soe es hi selden iemans vrient maer boven al soe haedt die vrecke mensche ende ieghewelc sondere hemeselven want hi verkiest in sonden den duvel te dienne ende daerna volcht eweghe pine ende hi versmaedt gode ghehoersam te sine in doechden ende daerna moeste volghen ewech leven in vrouden nochtan leert ons sente pauwels dat vrecheit minne tote ertschen goede boven andere sonden soe es dat j dienst der afgode ende oec der duvele want ghelikerwijs dat heme j goet mensche overmids minne met gode verbint soe vaste dat hi eweleke met heme bliven moet alsoe wert die vrecke mesche met verkeerder minnen verbonden tote ertschen goede alsoe vaste datten nieman dan god allene aveghetrecken en mach want alse rijcheit ende vrecheit te gadere in den mensche opwassen dat es j gheestelec bult die alsoe vaste een wert met der naturen dat hi met naturleker cracht noch met conste niet verdreven en mach werden want ghi siet wel j out mensche die den bult langhe ghehadt heeft daer sine aderen ende sine zenuwen inne vercrompen sijn woude men dien bult avesniden die mensche moeste quelen ende sterven maer altoes moet hi nedernicken ter erden wert ende soe hi ouder wert soe hi crommer wert ende alsoe en es hi niet hebbelec den hemel ane te siene maer met crachte maecht ghescien ende hieromme sprect onse here dat pijnlec es den ghenen die ghelt besitten in hemelrike te comene ende dadt mogheleker es enen kemel dore eenre naeldenoeghe te lidene dan dat j rike mensche in hemelrike quame maer hi sprect voert al eest den menschen onmoghelec alle dinc sijn gode moghelec ende hieromme soe soude die vrecke mensche ende ieghewelc sondere sine noet bekinnen ende hemeselven cracht doen ende sine oeghen opheffen in den hemel tote der almechtecheit goods opdat god sijns ontfaermde ende heme sine gracie gave alsoe dat hi doechtsam ende melde mochte werden ende dan soude hi sinen bult verliesen want onse here sprect selve dat die wech inghe es die tote den levene leidt ende die poorte des hemelrics es oec inghe daer en mach en gheen bultenare inne comen ende aldus hebbe wi die seste vlecke die den mensche onwerdech maect den heilighen geest te ontfane ende priester te sine die vijde vlecke dat was tesleten te sine dat sijn dieghene dien hare binnenste ontsinken hiermede versteetmen den torneghen mensche ende den nideghen want desen tween ontsinken here binnenste dat es here evenkersten dien si altoes sculdech waren te behoudene in bande harre minnen ende hieromme die heme eneghen mensche ontsinken laet ute sijnre minnen hi heeft den bant sijnre minnen ghescoert ende daeromme en mint hi niet ende es tornech ochte nidech want in onse binnenste moten alle menschen leven quade ende goede want wi en en weten niet wie verworpen es ochte wie vercoren es ende hieromme sele wi alle menschen ghemeinlec draghen in dat binnenste onser minnen ende wi selen van hen allen begheren dat si vergadert ende verenecht werden in die binnenste ons heren jhesu christi ende in die binnenste der ontfaermhertecheit goods ende dit leert ons sente pauwels maer ghi selt weten dat toren ende nidecheit deser karitaten contrarie sijn in wesene ende in werken want karitate dat es graciose minne die onsteken es overmids den heileghen gheest si voeghet den mensche ordelec te gode ende tote allen menschen si blijft ghefondeert in oetmoede ende si verdrijft alle sonden ende si es beghen ende inde alre ghebode ende leven alre doghede ende macht in allen gheesteleken stride ende si es ewech loen allen denghenen die verwinnen ende sonder hare en mach nieman gode behaghen hierjeghen valt nidecheit ende toren die beide wassen ute hoverden ende ute ongheordender verkeerder minnen die de mensche tote hemeselven heeft dese twe sonden ontsaten den mensche tusschen heme ende gode ende tusschen heme ende sinen evenkersten want die torneghe mensche es van binnen better ende wreet van moede ende hieromme lust heme alle dinc te wrekene ende niet te verdraghene toren ende abolghe doen den mensche scelden ende vloeken ende gode blasfemeren onwerdecheit bieden sinen naesten met manieren met waerden met werken ende met tekenen ende hierave sele wi merken die sentencie ons heren onse here sprect aldus die heme belghet op sinen broeder hi sal sculdech sijn den ordele dat es dat hi hemeselven hierave berespen ende ordeelen sal heimelec tusschen heme ende gode maer toent hi sinen broeder enech teken van abolghen soe es hi sculdech den rade dat es dat hi heme reconsiliere met sine broeder ende suke sine hulde in sachten moede met goedertierenheiden maer eest alsoe dat die mensche sinen evenkersten versmaedt ochte scande doet met waerden ochte met werken het en si omme sinen orbore ochte omme sine salecheit dan es hi sculdech sprect onse here des eweghen viers want toren verdrijft den heileghen gheest want sine stat moet sijn in vreden eest dat ghi desen torne wilt wederstaen soe moedi leren te swighene in allen dinghen die u jeghen sijn ende altoes ghedinct der passien ons heren ende alse ghi antwert soe sprect sachtmoedechlec want soewie toren ende abolghe ufenen wilt daerute soe wast haet ende nijt dat es ene helsche sondesi doet den mensche den duvel slechten want hi benijt al dat ons goet es ende hi verblijt van dien dat ons quaet es ende alsoe doet die scalke nideghe mensche hi benijt dicwile die gaven ons heren in andere menschen ende dat goet es ordeelt hi quaet ende dat quaet es ordeelt hi noch quadere dant es want hi es vol venijns ende en gheloeft niemene goeds noch hi en ghean niemene goeds want menechs menschen felheit es soe groet dat heme dunct dat sijn herte ende sine nature mendert ende verswijnt als sijn evenkersten eere ende voerspoet heeft ende hijs heme niet benemen en kan dese mensche es gode contrarie ende alre doecht want daer hi verbliden soude daer bedroeft hi ende daer hi wel varen soude daer bederft hi ende daer hi leven soude daer sterft hi ende ommedat hi niet en mint soe comen heme alle dinc tongherive ende ten quaetsten ute deser nidecheit comt achtersprake verraetnesse valsch ghetughe ende valsch ordeel ende manslacht ende meneghe sware sonde die nideghe mensche es lichte vertoerent ende die torneghe mensche alse hi verbolghen es soe ghevoelt hi altoes nijts want toren ende nijt en werden nimmer ghesceden want si porren beide ute enen hoverdeghen gronde siet dit es die sevende vlecke die den heileghen gheest verdrijft ende den mensche onwerdech maect priesterscaeps ende alre eeren ende dese vlecke es dobbel ende si en mach niet verdreven werden het en si met contrarien dat es dat wi in ons selven ende in allen menschen haten moten alle sonden ende alle neighinghe toe den sonden ende wi moten alle menschen ende onsselven minnen gode ewelec te lovene ende te dienne ende hiermede wert minne ghefundeert ende haet ende nijt verwonnen ende hierave wast in ons j heilech toren die ons altoes claghen doet dat wi der doecht ontbliven ende dat god soe onbekent ende soe onghemint es van ons ende van allen creaturen dit mach ons wel van herten tornen ende dese toren es heilech ende wast ute minnen ende minne ute heme ende ieghewelc es des anders voetsel ende toenemen want het es ene dobbele doecht die die dobble vlecke verdrijft hierna volcht die achtende vlecke dat waren dieghene die onsuvere hoefde hadden hiermede versteetmen gulsecheit ende oncuuscheit want dese twe sonden boven alle andere sonden soe makense onsuver dat gheesteleke hoet des menschen dat es sine vriwilleghe ghedachte die opgherecht soude staen gode te scouwene ende te besittene in purheiden die wert neder ghetrocken overmids dese ij sonden in een beestelec leven ende daerinne wert die mensche alsoe verkeert dat heme god onsmakelec wert ende alle doechde want wanneer dat ghelost des lichamen overgheet des menschen ghedachte soe es sijn hoet onsuver want hi wert vermiddelt ende verbeelt met senleken beelden ende met vleeschleker neighinghen ende daerinne wert hi alsoe verdwaest ende verblent alsoe dat hi verliest kinnesse ende smaec van allen gheesteleken goede ende dan verdrinct hi in blende wellust der naturen alsoe dat heme dunct dat heme onmoghelec es weder te gode te keerne ende dit merke wi in der ewangelien met denghenen die sprac dat hi j wijf ghetrouwet hadde ende daeromme en mochte hi niet comen ten avontetene ende onse here leert ons oec dat die rike man die alle daghe at ende dranc verweendeleke ende droech preciose cledere ende sachte hi wart in die helle begraven ende aldus ghedane lide beweende sente pauwels ende sprect dat si sijn viande des crucen ons heren hare inde sal sijn sprect hi een verderfnesse want hare buuc es hare god ende hi sprect voert die niet en smaken dan ertsche dinghe hare vroude ende hare glorie sal verwandelt werden in confusien ende in scanden ende hieromme seldi merken met ernste dese ij sonden gulsecheit sprect sente augustijn dat es ene onghesaedte ghireghe ghelost te spisen ochte te dranke ende hierna volcht j ghirech verslendende eten ende drinken ende in desen etene en laet heme die gulseghe mensche niet ghenoeghen met noedorste der naturen maer hi wilt hebben preciose leckere spise ende kume can hi ghebeiden dat die spise bereet es dicwile edt hi ende drinct te vele ende meer trectene die smaec der spisen dan die hongher want hi soect meer ghelost dan noet des lichamen hierute comt ommate ende onordene vele sprekens idele waerde ende onnutte waerde truffen ende boerden ongheordende bliscap onghesaetheit der naturen ende ombesette seden onbedwonghenheit der senne ende verblentheit der redenen uutwendeghe ende inwendeghe traecheit toe den dienste goods ende plompheit der ghedachten onnutte ghepeise dronkescap ende onweettentheit ende menegherande onsuverheit vanbuten ende vanbinnen maer dese dinghe en sijn altoes niet doetsonde maer wanneer dat si comen ute der wortelen der gulsecheit dan sijnse altoes swaerre ende meer te ontsiene voer meer alse men gulsecheit ende alle dese dinghe niet en wedersteet noch en verdrijft soe valt men harde lichte in oncuuscheiden ende dan wert die vlecke twevoldech oncuuscheit ghesciedt altoes alse ene ombedwonghene vlietende nature met concente van wille ende met gheloste delecteert in onsuveren beelden vanbinnen ochte in onsuveren werken des lichamen vanbuten want altoes die mensche met gheloste geneicht es in onsuverheiden ende dat met redenen bekint ende niet en berespt maer blijft daerbi met ghenoechten ende met concente sijns willen soe es die sonde vanbinnen volbracht maer eest alsoe dat hi voert consenteert in oncuschen werken soe wert die sonde ghemeerrent voert soe wert dese sonde ghevoedet met siene met sprekene met biddene onscamelec met ongheordender wandelinghen met gherijnne in enegher wijs ontamelec ende met alle den dinghen die trecken moghen tote oncuuscheiden ende hieromme sprect onse here die een wijf siet te begherne dat es dat hi hoers met vrien moede begheren wilt ende met onsuveren loste daerop valt hi heeft overspel ghedaen in sijn herte ende hieromme sijn alle dese dinghe doetsonde in wat state datmen es buten den huweleke alse mense doet men onsuvere ghelost ochte omme enen anderen mensche te treckene in onsuverheiden maer si en sijn niet alle ghelijc swaer want gherinen ende selke dinghe die den mensche meest verhitten die sijn altoes swaerre ende meerre sonde dan sien ochte spreken ende andere dinge die men verhitten ende men beweghen desen sonde es oec swaerre in heileghen tiden ochte in heileghen staden in sunderlinghen personen ochte in sunderlingher manieren ende in desen poente sunderlinghe soe werden oec dicwile besmet dieghene die in huweleke sijn ende oneersamlec sonder godleke vrese leven dat es den mensche scadelec in menegher wijs het doet gode lachter want het ontreint sinen tempel dat es die ziele het behaecht den duvel want si soeken raste in onsuverheiden het quetst den lichame ende scandalizeert den evenkersten het verdoemt die ziele ende doetse dienen den vleesche ende der senlecheit ende hieromme leert ons sente gregorius viij sware poente daer een oncuusch mensche inne valt dat ierste es verblentheit der redenen ende der ghedachten dat ander es ene onversienecheit der doet ende der hellen dat derde poent dat es onghestedecheit in peisene ende in begherne nu dit ende nu dat alsoe alst heme invalt dat vierde poent dat es eighene minne sijnsselfs ende overmids dese minne begheert hi langhe te levene op dat hi langhe sijns willen ende sijnre ghenoechten pleghen moghe dat vifte poent es dat selc mensche sijn goet ende sine eere ende sijn leven in avonturen sedt omme te volbringhene sine onsuvere ghelost dat seste poent es dat hi gode hatende wert omme dat god pijnt dieghene die navolghen der ghenoechten des lichamen daet hi toe gheneicht es dat sevende poent dat es lost ende minne te deser werelt want hi begheert eere rijcheit ghesondheit ende starcheit ende alle die dinghe die heme helpen moghen in der tijt j weldech leven mede te leidene dat achtende poent dat es j meshope des toecomenden levens dat es dat hi gode niet ghetrouwen en dar noch daerop heme verlaten dat hi gracie ochte glorie emmermeer vercrighen moghe ende dit es dat leste poent ende dat quaetste daer j oncuusch mensche ochte enech sondere in vallen mach ende hieromme alsoe langhe alse die mensche oncuusch ende gulsech es soe en es hi niet werdech priester te werdene want hi versmaedt den dienst ons heren ende dient sinen onreinen vleesche in onsuverheiden maer soewelke mensche die omme die eere goods ende omme sijns selfs salecheit sober ende cuusch werden wilt ochte bliven wilt hi moet minnen die dinghe die heme daertoe vorderen moghen ende hi moet haten scuwen ende vlien alle die dinghe die heme daertoe letten mochten ten iersten male hi moet behoedt sijn in siene in hoerne in wandelinghe ene hi moet scuwen alle die ocsune dine trecken mochten ende hi en sal hemselven nemmer ghetrouwen want die heileghe david viel die wise salemon ende die starke samson hi en sal nemmer ledech sijn maer hi sal heme altoes ufenen in eneghen goeden werken vanbuten ochte vanbinnen hi moet sinen lichame dwinghen ende castien met redeleker penitencien na sijn vermoghen ende hi sal dicwile peisen omme sine doet ende omme dat gherechte ordeel goods ende hi moet met wijsheiden ende met crachte altoes den coringhen wederstaen in haren beghenne ende hiermede sal hi oncuuscheit verwinnen maer jeghen gulsecheit soe sal hi anesien dat leven der heileghen hare leringhe hare ghesaedtheit hare soberheit in spisen ende in dranke ende altoes alse hi sine nodorst nemt soe sal hi lettel spreken ochte temale swighen ende peisen hoe die inghele ende die heileghen ghespijst werden in den hemel met der glorien goods hi sal oec aensien dat j aerm mensche dien god ghenoecht hier in der tijt met cleinen dinghen ghedoen mach ende al eest dat hi overmids hongher gheneicht es met loste toe der spisen dat en es ghene sonde ende al ghevoelt hi oec dat sine nature ghenoechte nempt in den smake vander spisen die hi nemen moet ende diere heme noet es dit es oec en gheene sonde want dese dinghe sijn van naturen in allen menschen die ghesont sijn maer wanneer dat hi edt ende drinct omme sine noet ende oec omme ghelost ende omme ghenoechte sijnre naturen dan eest ghebrec dat men daghelex sonde heedt want sonder sonde en mach hi niet voresetten dan goods eere ende sine noet ende hieromme alse onse uutwendeghe mensche sine spise soeken vanbinnen in heileghen ghepeisen ende in den insprekene gods soe worden wi vanbinnen ende vanbuten ghespijst want onse here sprect dat die mensce niet allene en leeft in den broede maer in ieghewelken worde dat daer comt ute den monde goods ende hiertoe soude wi ons vanbinnen ledech houden ende onghebeelt want dat sprect sente pauwels dat dat inspreken goods es levende ende lichtelec werkende ende es doergaendere dan j sweert in beiden siden snidende ende es deilende den gheest van der zielen dat es den inwendeghen mensche van den uutwendeghen ende aldus mote wi ghedeilt werden sele wi eten ende drinken sonder ghebrec ende hieromme soe pleechtmen in ordenen ten reftere te lesene sermoene ochte andere dinghe die lostelec sijn te hoerne opdat die broedere ghetrocken werden vanbinnen in gheesteleken smake al die wile dat die lichame sine noetdoerft nemt vanbuten wi moghen oec anesien dat armoede ende die rijcheit ons heren jhesu christi want doe hi was vanbuten ghespijst ende ghedrinct met gallen ende met edeke ende met vele versmaetheiden doe in der selver tijt was hi vanbinnen ghespijst in scouwene ende in ghebrukene met ewegher eeren ende hieromme lieten hen die heileghen met cleinen dinghen vanbuten ghenoeghen opdat si vanbinnen in christo eweghe eere besitten mochten ende aldus mote wi doen wille wi hen navolghen maer ghi selt merken hoe dat gulsecheit doetsonde wert wanneer dat die mensche edt ende drinct niet omme hongher noch omme sine noet noch omme die eere goods maer allene omme ghelost ende omme ghenoechte sijnre naturen dan ghevoelt hi j ghebrukelec ontsinken tote der spisen ende dan valt die mensche met gheloste op die spise alse j onredelec dier op sijn aes ende deser ghelost en sedt hi engheen inde want hi delecteert alsoe sere alse hi mach hi verghet sijns honghers ende sijnre noet ende ontvliedt hemeselve dore sinen smake in ongheordender ghenoechten ende in deser ghenoechten wert tredene verblent ende die gheest verbeelt ende ontvrijt want hi dient den vleesche want overmids senlec ghevoelen wert hi nederghetrocken toe der senlecheit ende dan wert hi overdect ende bewonden met onsuvere ghenoechten ende dit es die wortele eens beestelecs levens ende alle der sonden die met loste gheufent werden in den vleesche ende hieromme alsoe langhe alse dese vlecke duurt soe darft die mensche der gracien goods ende soe en es hi niet werdech priesterleker eeren hierna volcht die neghende vlecke ende die leste soewie dat hadde smetten van rudecheiden in sijn lijf ende in sijn aensichte hi en mochte niet priestere werden in die joetsche wet gheestelec te merkene dat inwendeghe aensichte des menschen dat es sine consciencie want gheliker wijs dat men vanbuten den enen mensche vore den anderen bekint overmids onghelijcheit der aensichten alsoe machmense oec vanbinnen bekinnen overmids onghelijcheit haerre seden ende haerre werke ende dit leert ons chrisus selve ute haerre vrochten sprect hi seldise bekinnen maer men moetse harde nauwe merken want die gheveisde menschen decken altoes hare aensichte met enen schine der doecht nochtan sijnse gode ontect die alle verborgenheit der herten siet ende hieromme alsoelanghe alse die mensche eneghe swerte plecke van doetsonden in dat aensichte sijnre consciencien behoudt soe es hi gode onwert ende soe es hi oec onwerdech enegher eeren in der heilegher kerken eest oec alsoe dat die mensche van eneghen dinghen die hi ghedaen heeft twivelt ocht doetsonde sijn mochte daerave moet hi heme purgeren na sijn vermoghen sal hi sijnre redenen ghenoech doen anders en mochte hi dat aensichte sijnre consciencien niet vreden noch met loste nemmermeer aensien voertmeer al dat god van heme ghedaen ende ghelaten wilt hebben alsoeverre alse hijt bekinnen mach daertoe moet hi ghereet sijn anders en mochte hi nemmermeer inwendeghe heimelecheit noch vriheit tusschen heme ende gode ghevoelen ende sijn inwendeghe aensichte moet heme alsoe gracioes oppenbaren overmids j uutvloeien goeder werke dat niemen sijns ghearghert en werde overmids sijn ocsuun maer dat alle menschen sijns ghebetert moghen werden want wie alsoe oneersamlec leeft dat die ghemeinte des volcs overmids sine ufeninghe ende sine fame ghescandalizeert wert hi es onwerdech priesterscaeps ochte priester te sine want hi heeft j bevlect aensichte vore der menschen oeghen ende hieromme sprect onse here wee dien menschen overmids welken scande comt nochtan soude ieghewelcs priesters leven met rechte alsoe volcomen sijn boven ghemeinre menschen leven dat sijn inwendeghe anschijn gracioser ware ane te siene ende rijcher van doechden dan der ghemeinten aensichte ende hieromme soewat mensche die hebben wilt j gracioes onbevlect aensichte dat es ene reine ziele alsoe dat hi gode behagen moghe ende allen menschen hi moet opstaen haesteleke ende wasschen heme van allen vlecken der sonden ende tote deser zielen sprect onse here in cantiken dat es in der minnen boeke stant op sprect hi mine vriendinne minne harde scone mine duve in die gate der steenroken ende in die opene holheit der wijngaertwant die gate der steenroken dat sijn die wonden ons heten maer die opene holheit der wijngaertwant dat es die opene wonde der siden ons heren want in die cracht van desen wonden soe sal die sondare opstaen van allen vlecken der sonden ende onse here sprect voert toene mi dijn anschijn dine stemme luudt in mine oeren alse du claechs ende belijs dine sonden want dan es dine stemme soete ende dijn aensichte es volmaect ende scoene ende hi sprect voerwaert inden selven boeke o mine vriendinne du best temale scoene ende en ghene vlecke en es in di ende aldus moet ieghewelc sondere opstaen van allen vlecken der sonden ochte hi en es niet werdech der eninghen goods ochte priester te werdene ochte priester te sine want ghi hebt vore wel ghehoert dat die ioetsche wet niet ghedoeghen en woude dat iemen priester worde die bevlect was in der naturen vanbuten al was hi van priesters gheslachte hi en mochte nochtan die heileghe salve niet ontfaen noch in den tabernakel goods comen noch ghene sacrificie doen vore goods oeghen ende nochtan en was die sacrificie maer van calveren ende van scapen ende van cruden ende van selken dinghen diemen berde in die eere goods maer onse sacrificie dat es die werdeghe doet ons heren sinen heileghen lichame ende sine precioese bloet dit offeren wi in die eere goods ende vore die sonden alre menschen die behouden selen sijn ende hieromme soe soude elc priester dien dese dienst bevolen es boven alle andere menschen met rechte reine sijn van sielen ende van live soe mochte sijn dienst gode behaghen ende dan soude hi hemeselven ende allen menschen eerlec ende orborlec leven ende hieromme opdat wi gheleert werden wat ieghewelken priestere sunderlinghe van rechte toebehoert die reine sal sijn ende gode eerlec leven ende allen menschen orborlec soe mote wi merken met onderscede die maniere hoe moyses aaronne ende sine sonen consacreerde na den ghebode goods ende wi moten oec voerwert merken die maniere der sacrificien hoe sise daden daer si mede ghereinecht worden ende gheheilecht want dese dinghe waren ene figure hoe wi reine souden sijn ende heilech na den liefsten wille goods nu merct met erenste hoe si ghedwaghen worden hare hande ende hare voete ende daerna gheciert ende ghecleedt met heileghen ghewaden ende daerna ghesalft met heilegher olien alle dese dinghe hebbe ic u gheseghet ende die bediedenesse daerave maer nu wille wi voert spreken van der sacrificien die si daden ende die wille wi gheestelec bedieden hoe dat christus onse hande ende voete dwaet ende hoe hi ons wyet doe moyses aaronne ende sinen sonen ghedwaghen hadde hare handen ende hare voete doe cleedde hi den vader alse enen besscob met viij ornamenten ende sine sonen met vieren ende hi bespraide beide die outaere seven werven met watere ende doe nam hi die heileghe olie ende daermede salfde hi ende heilechde beide die outaere ende dat tabernakel met al dien dat heme toebehoerde ende hi storte die heileghe olie op aarons hoeft ende met der selver olien consacreerde hi aarons hande ende sijnre sonen ghelikerwijs dat onse here gheboden hadde ende doe brachte aaron ende sine sonen j calf vore die dore des tabernakels ende op dies calfs hoet leiden si hare hande ende offerdent gode vore hare sonden ende moyses doedde dat calf in die jeghewordecheit goods vore den tabernakel in die noertside des outaers ende doe nette moyses sinen vingher in dat bloet ende bestreec die iiij hoerne des outaers ende daermede wart die outaer gesuvert ende gheheilecht al dat ander bloet storte hi op dat fundament des outaers ende al dat vette dat die binnenste bedecte ende dat netteken der leveren ende die ij nieren ende dat vette dat over hen was dat offerde hi al den viere op dien outaer goods dat vleesch met der huut ende met den messe dat verberrede hi al buten den volke alsoe alst onse here gheboden hadde want het was ene sacrificie vore sonden nu merct ic hebbe u vore gheseghet dat wi met moysesse christume verstaen wille wi nu gode werdeghe offerande doen soe moet christus dwaen onse hande ende onse voete dat sijn onse werke ende onse begheringhen ende dit leert ons dat lavoer dat vore den tabernakel stont hierna mote wi ghecleedt sijn met alle den doechden die ons die ornamente bedieden ende sunderlinghe ieghewelc na sinen staet ende dan sal christus dwaen beide onse outare seven werven met watere want enecheit onser herten ende vriheit ons willen die selen ghesuvert werden van vij manieren dat es van allen manieren van doetsonden ende hierna nemt christus sine heileghe balsame dat es den heileghen gheest ende die verdiente sijnre werdegher doet hiermede salft hi ende heilecht beide onse outare dat es enecheit onser herten ende vriheit ons willen want ghi selt weten dat alle gheloeveghe in christo jhesu eens herten sijn ende eens willen ende dit leert ons die figure want onder alle die joden en was maer j outaer der sacrificien die bediet ons eendrachtecheit onse alder herten die guldene outaer bediet ons dat wi alle selen leven in enen wille ende in eenre minnen ende in eenre vriheit in christo jhesu ende dan sal christus salven ende heileghen al dat onsen tabernakel toebehoert dat sijn alle die goede werke die gheufent werden in kerstenen gheloeve die ontfaen hare heilecheit ute sijnre verdienten ende hi stort sine heileghe olie op aarons hoeft dat es op dat overste ons gheests ende vandaer vloyt si neder in alle onse crachte tote in den zoem van onsen cleede dat es tote in onse lijfleke ghevoelen hiermede werden onse hande dat sijn onse werke gheheilecht in eenre andere wijs moghe wi verstaen met aaronne sente petre ende die heileghe apostelen want si ontfinghen die heileghe olie overvloedechlec alse bescoppe gheliker wijs dat vore gheseghet es hierna volcht die consecracie met alle der offeranden die daer toe behoert wat die sacrificie bedieden die aaron ende sine sonen offerden als mense priesteren wyde ende ierst van dien calve aaron ende sine sonen ende alle dieghene die priesteren worden in der ouder wet alse mense consacreerde soe moesten si gode offeren j calf vore hare sonden hierinne werden wi gheleert dat alle dieghene die nu priesteren werden in kerstenre wet si sijn sculdech haren lichame gode te offerne in een hart leven van penitencien want met den calve datmen nemen moet van den beesten die arbeiten soe verstaen wi ons vleesch daer wi altoes mede arbeiten selen ende selent bringhen vore die dore des tabernakels dat es vore gode ende vore onse redelecheit ende daerop sele wi legghen onse hande dat es dat wi met vrien wille begripen selen christume na te volghene in penitencien ende in abstinencien in wederstane al dat den vleesche ghenuucht ende niet gheorloft en es dan sal christus die overste besscop onse calf dats onse vleesch alsoe mortificeren dadt onderhoerech sal moten sijn onsen gheeste want dat wi ghelost des lijfs verwinnen moghen dat es in der cracht goods wi en hebbens van onsselven niet ende hieromme moet alle onse sacrificie ghescien in die noertside ons outaers ende vore de jeghewerdecheit goods want sele wi verwinnen soe mote wi gode jeghewerdech hebben in al onsen stride ende in die noertside dat es in onse slinkeside soe sal christus doeden onse beesteleke leven in die eete sijns vaders ende dese doedinghe sal ons sijn alse j scilt ende ene bescerminghe jeghen alle onse viande want ute den nordenen comen alle stride ende alle quaet sprect die heileghe screfture ende in dat bloet van onser offeranden sal christus die overste besscop netten sinen vingher ende daermede sal hi bestriken die iiij hoerne ons outaers ende dan sal onse outaer temale suver werden ende heilech met den vinghere ons heren jhesu christi soe verstaen wi die cracht sijnre beruringhen daer hi ons vanbinnen mede beweecht nu moet onse bloet dat es onse naturleke leven dat in den bloede leecht dat moet onderdanech sijn den beroerne ons heren alsoe dat wi in sijnre cracht verwinnen moghen die ongheordende ghelost ons vleesch ende ons bloets maer dit werc es meer sine dan ons doch mote wi sinen beroerne altoes onderdanech sijn ende dan sal onse bloet na wise der naturen vercoelen ende sterven ende sal ons sijn als j sacrament daer christus sinen vingher inne netten sal dat es daer hi sine cracht mede vereneghen sal ende daermede sal hi bestriken die iiij hoerne ons outaers datsijn onse iiij sedeleke doghede die ons vanbuten cieren ende dan sal onse outaer dat es enecheit onser herten suver ende heilech werden ende al dat ander bloet dat sal christus storten op dat fundament ons outaers dese utestortinghe al ons bloets dat es volcomene doedinghe ons beestelecs levens ende daermede wert onse innecheit ghestadecht ende gheheilecht want innecheit es dat fondament ons outaers ende sonder doedinghe onser beestelecheit en moghe wi enecheit noch innecheit in ons venden noch besitten ghi hebt wel ghehoert dat ons here gheboet den joden dat si souden offeren j calf te verberne vore hare sonden ende hi ghebied ons dat wi heme offeren onsen eighenen lichame in abstinencien ende in penitencien vore ons sonden maer van dien calve dat die joden offerden vore hare sonden soe gheboet god sunderlinghe dat men al dat vette dat die binnenste bedecte ende dat netteken der leveren ende die ij nieren ende dat vette dat over hen was dat men dit al verberren soude op sinen outaer gheestelec te merkene onse lichame ghemortificeert ende gode gheoffert in een haert leven van penitencien dats onse calf die vetheit onser binnenste onser leveren ende onser nieren dat sijn alle die delectatien ende die smake die comen van doechden van minnen ende van inwendeghen ghevoelne dit wilt god dat wi al verberren in sijnre eeren ghi wet wel dat in die binnenste ons lichamen wert onthouden onse naturleke leven overmids voetsel vanbuten ende eendrachtecheit met den elementen alsoe ghelikerwijs in die binnenste ons gheests dat sijn die crachte onser zielen daerinne wert onthouden onse overnaturleke leven overmids inwendech voetsel der gracien goods met heileghen werken ende eenwilech te sine met gode al dat vette dat onsen live anewast overmids voetsel vanbuten dat sele wi gode offeren ende verberren in penitencien ende al dat vette inwendegher delectatien ende smaecs dat onsen gheeste vanbinnen anewast overmids doechde ende voetsel der gracien goods dat mote wi oec al wederofferen ende verberren in die eere goods maer sunderlinghe dat netteken daer onse levere inne bewonden es dat es die delectatie die van minnen comt want minne en es nimmer sonder smaec ghi selt weten dat in der leveren onsprinct alle die hitte der naturen want si es ene stat des viers hare hitte verwandelt spise ende dranc in vleesche ende in bloede si sent hare hitte in die hersenen ende in die oeghen ende in alle die senne si gheeft leven ende varwe alle den leden si leert minnen ende begheren smaken ende ghevoelen maer leve wi na den vleesche ende na den bloede dat es na eische der naturen soe en moghe wi dat rike goods niet besitten ende hieromme dat netteken der delectatien daer onse levere dat es onse naturleke minne inne bewonden es dies sele wi altoes darven ende verberrent in die eere goods soe moghe wi vri bliven ende onghevaen noch vende ic in ons ene viereghe stat die der leveren ghelijct ende dat es onse minnende cracht dat vier dat in hare leeft dat heedt karitate ende dit vier es ene gave goods het ghevet ordene ende varwe allen doechden dit vier gheeft ons j overnaturlec leven dat ewech es dat netteken daer dese minnende cracht met haerre minnen in bewonden es dat es ene gheesteleke vroude dese vroude es alse ene inwendeghe vetheit die wi altoes offeren ende verberren selen in die eere goods dese vetheit wert ghesaect ute der gracien goods ende ute inwendegher oefeninghen van minnen altoes wast ende meerent die inwendeghe vetheit overmids ernstachteghe ufeninghe van minnen ende soe die vetheit meerre es soe die brant der minnen altoes meerre moet sijn want die vetheit sal altoes berren op dat roesterken onser begherten in enecheit ons herten eest dat wi in deser vetheit raste ende ghenoechte soeken soe cesseert onse werkeleke minne ende soe verliesen wi die inwendeghe vetheid ghewaregher vrouden maer verheffen wi onse inwendeghe oeghen ende onse herte te gode boven al dat in der tijt smaken ende ghenoeghen mach soe meerrent vetheit vroude ende die brant onser minnen altoes ende onse offerande wert inlancsoemeer bequame gode noch mote wi gode offeren ende verberren onse ij nieren ende al dat vette dat over hen es want ghi selt weten dat die nieren sijn ene stat ende een voetsel al oncuuscheit ende hieromme gheboet onse here in der ouder wet datmen vore sonden die nieren ende al hare vette verberren soude op sinen outaer want elc priester es sculdech van minnen ende omme die eere goods te versmadene alle manieren van oncuuscheiden ende alle die ghenoechte die heme daerave comen mochte die dit doet hi verberrent sine nieren ende hare vette anders en mach hi en ghene ghewareghe offerande doen vore sine sonden voertmeer al inwendech smaken ende ghevoelen in welker wijs dat comt daerop en mach men niet rasten noch bliven maer men moedt al verberren in den viere der minnen goods ende hieromme in eweghen rechte soe woude god hebben gheoffert van den joden al dat binnenste vette van renderen ende van scapen ende van gheiten des en mochten si nemmermeer eten noch orboren maer si moestent al verberren in die ere goods maer dat vette dat met den vleesche gheminct was dat mochten si eten ende orboren hierinne werde wi gheleert dat al onse offerande drivoldech moet sijn wi moten ons gode offeren alse arbeitende rendere in penitencien ende in abstinencien in starker oefeninghen alre goeder werke ende wi moten ons gode offeren alse eenvuldeghe scape in onnoeselheiden in sachtmoedecheiden in verdraghene al dat ons jeghen es ende alle onse ufeninghe moet hebben j scarp ghesichte ende ene heete ghelost tote alre doecht daer mede ghelike wi den gheiten al dat vette dat met den vleesche een es dat moge wi eten dat es alle die smaec ende alle die gheesteleke vroude die met goeder ufeninghen gheminct es die es ons gheorloeft ende soe wi in onser ufeninghen meer ghelosts ende smaecs ghevoelen soe onse ufeninghe edelre es ende gode bequamere indien dat wi op den smaec niet rastende en bliven maer dat wi altoes verschere ende levendere werden in meerre werken maer die binnenste vetheit al onser doechde ende al onser goeder werke dat es onse inwendeghe vriwilleghe anecleven ane gode wanneer dat wi alselcke materie gode offeren soe ontfunct hise altoes met den viere sijnre minnen ende dan eest onse binnenste vetheit daer alre meest smaecs ende vrouden inne gheleghet siet dese vetheit vernieutet ende verteert alle sonden ende si es bovengaende allen doechden ende si en es anders niet dan ene opgaende viereghe vlamme onser minnen altoes pleghende heersselfs ende altoes berrende in die ere goods in ufeninghen ieghewelker doghet moghe wi deser vetheit ghevoelen maer in hare en conne wi anders niet ghevoelen dan heersselfs want boven alle doghede es si verhaven nochtan verciert si alle doghede dit es die binnenste vetheit die god ghebiedt in eweghen rechte al te verberne in sijnre eeren dese vetheit heeft al onse binnenste overdect ende in hare ghewonden wi en moghense in ons niet udewert trecken maer si trect ons inwert in here want na die wise haersselfs en mach si niet neder noch udewert comen maer si eischt ons gheheel opwert ende inwert in hare wi en moghense niet orboren maer si orbort ons ende drijft ons tote allen dogheden want si es sake alre doghede dese inwendege vetheit en es met den vleesche dat es met onser ufeninghen niet gheminct ende hieromme en moghe wise niet eten noch orboren maer si verslent ende verteert ons in hare ende si blijft selve ene ewege opgaende offerande berrende in die ere goods die huut met den vleesche ende met den messe gheboet onse here dat men verberren soude buten den volke in ene suvere stat die huut van onser offeranden dat sijn alle die uutwendeghe werke onser penitencien die selen wi gode allene verberren buten den volke dat es dat wise altoes decken selen ende verberghen vore den volke opdat wi niet becoert en werden van idelder glorien ende des es noet den beghinnenden ende oec allen menschen die der werelt ende haersselfs niet ghestorven en sijn die moten hare goede werke heimleke werken ochte si verliesen haren loen ende hieromme sprect onse here dat wi dat vleesch mede verberren selen dat es dat wi al in onsen goeden werken met onser meininghen scuwen ende vlien selen lof ende prijs der werelt want ghelikerwijs dat dat vleesch bedect es binnen der huut alsoe es die meininghe verborghen binnen den werken ende hieromme sele wi meininghe ende werke gode allene offeren soe offeren wi vleesch ende huut want die sine goede werke heimelec werct ende nochtan begheert datsi oppenbaer werden opdat hi te meer gheloeft mochte werden al verberrent hi sine huut hi en verberrense gode niet ommedat sine meininghe valsch es soe es sijn offer gode ombequame ende sonder vrocht ende hieromme wille wi die knechte goods sijn ende ghewareghe penitencie doen van onsen sonden soe en moghe wi onsselven niet behaghen wi en selen oec niet meinen noch soeken iemanne te behaghene maer ieghewelc sal hemselven altoes meshaghen ende ligghen vore die voete ons heren ende roepen met den publicaen here sijt mijns ghenadech arme sundere alsoe wert die mensche rechtverdech sprect onse here dat mes van onser offeranden dat sijn die ongheordende verkeerde neighinghen die in ons sijn van naturen ochte van ouder ghewoenten die mote wi in ons doeden ende verwennen omme die eere goods alsoe heimelec dat niemen onser ondoechtsamheit gheware en moghe werden alsoe wert onse mes gode ene offerande ende alle dese offeranden moten gheschien in ene suvere stat die stat dat es onse consciencie die moet ten alreiersten ghesuvert sijn vore goods oeghen van allen sonden overmids rouwe ende ghewareghe biechte ende aldus wert volbracht die offerande die men doet vore sonden ende daerna van dien twee wederen ende van dien broden hierna brachte aaron ende sine sonen enen weder dat was j jarech lam ende daerop leiden si hare hande ende offerdent gode vore die dore des tabernakels ende moyses die doedde dien weder ende storte dat bloet op dien outaer ende al dat vleesch sneet hi in stucken ende alse die binnenste van dien weder ghedwaghen waren ende sine voete soe leide hi die binnenste ende die voete op dat ghesnedene vleesch ende op dat hoet ende altemale desen weder offerde hi in den viere op dien outaer ende dese offerande ons heren die was die alresoetste roeke der sacrificien goods dese figure seldi aldus verstaen ghelikerwijs dat vore gheseget soe mote wi onsen lichame gode offeren in penitencien ende in wederstane alre ongheordender liefden ende hiermede doeden wi dat calf dat es onse beesteleke leven ende alsoe wert onse nature sachtmoedech ghedoechsam ende onnoesel ghelijc enen scape ene met deser onnoeselheit come wi vore die dore des tabernakels dat es vore die jegewordecheit goods ende legghen onse hande op onse hoet dat es dat wi ons met vrien wille ende vet vrien moede gode offeren selen al te verberne in sijnre minnen ende christus onse overste bisscob die sal doeden onse offerande ende storten dat bloet op den outaer goods dat es dat wi in sire cracht ende overmids sine hulpe onse eighene bloet verwinnen selen ende onse nature alsoe doeden dat wi in allen sinen gaven ende in al onser ufeninghen anders niet soeken noch meinen en selen dan al te verberne in sijnre minnen want soeke wi onsselven troest ende solaes soe leven wi noch der naturen ende hieromme moeste dat lam jarech sijn want alsoe langhe als wi troest ende gherief soeken in iet dat god niet en es soe sijn wi noch te jonc ende alsoe langhe als wi iet minnen dat wi omme gode niet en minnen soe en moghe wi ons te male niet offeren in den brande der minnen goods dit lam moeste oec j weder sijn die vrochtbaer was ende sonder vlecke want alse wi sonder vlecke sijn van doetsonden ende wi ons met vrien moede gode offeren al te verberne in sijnre minnen dat werc es manlec ende vrochtbaer wortele onser minnen ende alre doechde want het wert ghesaect uten beroerne goods ende ute onser vriheit ende hieromme sele wi altoes ende ewelec verberren ende vernuwen ende nemmermeer ledech sijn ende onse eenvuldeghe offerande die sal christus sniden in vele stucken want hi sal ons gheven ende leeren onderscheet in innegher ufeninghen in menegher wijs ende alse die binnenste onser consciencien ghedwaghen sijn van allen ghebreken ende die voete onser begherten van alre ongheordender lost dan sal hi onse ghesuverde binnenste ende onse welgheordende begheerte tegadere voeghen opdat ghesnedene vleesch al onser inwendegher doghede ende op dat hoet onser ghevrider willecheit ende altemale dese offerande sal hi met ons ende wi met heme offeren te verberne in den viere der minnen goods siet dese offerande ons heren dit es die alre soetste roke der sacrificien goods hier na leert ons die figure aldus dat aaron ende sine sonen brachten noch enen weder vore die dore des tabernakels ende dit was j offer der consecracien daer si mede gheconsacreert worden ende gheheilecht priesters ambacht te pleghene hierop leiden si hare hande ende offerdene gode ende moyses die doedde desen weder ende hi nam van den bloede daer hi mede bestreec dat nederste deel aarons rechter oeren ende sijnre sonen ende die dumen harre rechter hande ende harre rechter voete al dat ander bloet storte hi boven op den outaer alommeendeomme ende hi deilde ende nam van den weder al dat binnenste vete ende den steert ende die nieren met den cleinen nierkenen ende die rechte scoudere ende drie broede sonder hefsel dat ierste broet dat was met olien ghecneden inden oven ghebacken dat ander broet in water ghesoden ende daer na in olie ghebacken dat derde broet met olien ghecneden ende op enen roester ghebraden verberrent verdroecht ende verhaert als j scerf ende alle dese dinghe tegadere die gaf moyses aaronne ende sinen sonen ende si verhievenop dese dinghe in hare hande ende boven al soe dede moyses dat borstken van den wedere ende hieromme waest ghenoemt dat borstken der verheffinghen ommedat boven al gheleghet was alle dese dinghe hielden si op vore die jeghewordecheit goods ende offerdense gode ende dan gaven sise moysesse ende hi verberrende alle dese dinghe op den outaer goods ommedadt was een offer der consecracien doe nam hi heileghe salve daer ic hiervore ave seide ende van den bloede dat ghestort was op den outaer ende daermede bespraeide hi aaronne ende sine cledere ende sine sonen ende hare cledere ende aldus in deser wijs worden si gheheilecht al dat ander vleesch dat bleven was van desen weder dat soden si vore die dore des tabernakels ende daer aten si dat vleesch met dien onverhavenen broeden die bleven waren in den corf daer si die iij broede gode ave gheoffert hadden ende al dat hen overbleef tote in den anderen dach dat verberrenden si in den viere alle dese dinghe heranderde moyses met hen vj daghe daer na ende alle die vij daghe hilden si ane die heileghe ghewaden ende en ghinghen niet ute van den kerchove des tabernakels siet in deser wijs worden die priesteren gheconsacreert in der ouder wet overmids dat ghebot ons heren maer ghi selt dat merken eer si dese heilecheit ontfaen mochten soe moesten si gode offeren j calf vore hare sonden ende j lam al te verberne in die ere goods alsoe ghelikerwijs sele wi die heilecheit ontfaen die die overste cierheit es die eneghen priester cieren mach soe mote wi onse senne ende onse beesteleke nature gode offeren in penitencien ende laten allen troest der werelt ende verwinnen alle ongeordende lost ons vleesch ghelikerwijs dat ik u vore gheseghet hebbe ende hiermede werden wi gheciert vanbuten in sedeleken doechden ende wi moten oec onse inwendeghe crachten ende onse gheesteleke nature gode offeren al te verberne in sijnre minnen ende hiermede voeden wi in ons j ewech aencleven ane gode met minnen ende j salech besitten in enecheiden ende alsoe verwinnen wi ende doreliden allen creaturleken troest die ons vanbinnen vermiddelen mochte tusschen ons ende gode ende aldus offeren wi gode den onbevlecten weder ons inwindechs levens in den roke ewegher soetecheit ende hier beghent die figure die ic tehans hiervore seide dat es van den weder der consecracien want alse ons minne verheft ende met hare beveet in enecheiden ende al dorevloit met soetecheiden soe wast in ons j ewech verborghen swighen in volmaecter ghedoechsamheit ende dan offeren wi gode ons alse een sachtmoedech scaep in ghelatenheiden onsselfs dat hi sinen vrien wille met ons doe beide hier ende in der ewecheit ende hier compt christus die overste bisscop die ic moysesse ghelike ende doedt onse offerande ende stort dat bloet boven op den outaer goods dit bloetstorten ende dit doeden dat en es anders niet dan beroevinghe ons eighens willen ende j ewech versterven alre eighenheit ons gheests in den vrien wille goods ende dit es dat diepste ende dat innechste fondament alre heilecheit want hier ontfaen wi in onse inwendeghe anschijn dat licht der waerheit daer wi gode in verstaen ende los ende ledech werden alre beelden ende overmids dit licht soe werden wi vri ende vercrighen een voersien vanbinnen daer ons god soe intreckende wel mede behaecht dat wi onsselven ontsterven in gode ende nemmermer ommesien en moghen in behaghene onsselven ende dit es die hoechste doet die ons leert die heileghe screfture ende die oec vore gheufent was in der figuren ende hieromme plachmen dit bloet van deser offeranden te stortene boven op den outaer alommeendeomme maer dat bloet van den beesten diemen vore sonden offerde dat stortemen op die baschen van den outare bi der erden want altoes mote wi penitencie doen vore onse sonden ende neder ende oetmoedech bliven tote op die erde die andere besten die men al verberrende in die ere goods hare bloet stortemen aen die opgaende wande des outaers tote enen tekene dat wi altoes berren souden in minnen ende opgherecht staen in die eere goods maer dit bloet der consecracien daer wi nu ave spreken willen dat wart ghestort in dat overste des outaers want daer wi eighens willen sterven ende goods wille onse wille wert daer sijn wi rechte goods discipule ende navolgheren ons heren jhesu christi ende met heme verenecht sijn wi ghevrijt ende roepen abt vader onsselven ende alle dinc bevele wi in dijnre moghender hant alse wi aldus eenvuldech ende eendrachtech werden met gode soe minne wi sine gherechtecheit ende bevelen ons sire vriheit ende sterven alre eighenheit alhier comt christus onse overste besscop ende nemt van desen bloede daer hi mede bestrijct dat nederste deel onser rechter oeren ende die rechte dumen onser hande ende onser voete ghelikerwijs dat moyses bestreec aaronne ende sine sonen doe si priestere worden ende gheheilecht in der ouder wet na der figuren ende hieromme alse christus sinen vingher ghenetten mach in onse doede bloet ende hi onsdaermede bestriket soe werden wi gheheilecht dat es alse die minne goods alsoe machtech wert in ons dat si alle eighenheit ons willen ghedoden mach alsoe dat wi anders niet ghemeinen noch begheren noch ghewillen en connen dan dat god wilt dan wert onse doede bloet dats onse ghedoede wille gheenecht den vinghere goods dat es den gheeste ons heren ende dese vereninghe roert ons vanbinnen ter rechter siden ende overmids dit gherinen ochte ruren soe werden wi gheheilecht ende hebbelec te hoerne die waerheit die ute gode van boven nedervloyt ende die te begherne ende daer na te werkene siet gheestelec te merkene soe werden aldus geheilecht onse rechte oeren onse hande ende onse voete ende al dat ander bloet dat storte moyses boven op den outaer der sacrificien alommeendeomme want die hoechste offerande die wi gode doen moghen ende die christus doen mach vanonsenweghen sinen hemelschen vader dat es ghestorvenheit ons eighens willen in den wille goods ende hieromme alse wi aldus ghestorven sijn ons eighens willen soe leert ons die figure voert hoe wi leven selen na den liefsten wille goods ende sprect aldus dat moyses die offerande deilde ende dat hi nam van den weder al dat binnenste vette den steert ende de nieren met den cleinen nierkenen ende die rechte scoudere ende iij broede sonder hefsel ende alle dese dinghe die gaf moyses aaronne ende sinen sonen ende boven al dit leide hi die borst van den weder ende si verhievent op vore gode ende gavent moysesse ende hi verbernet al op den outaer goeds omedat was j offer der consecracien in deser figuren moghen wi merken dat dieselve poente die j gheestelec leven edel ende vri maken die maken j naturlec leven onedel ende onvri want ieghewelc mensche die een eighen dienstknecht es gheboren van enen dienstwive die en es sijnsselfs niet maer sijns heren ende sijn here es sijns mechtech ende gheweldech ende hieromme overmids sine lijfleke gheborte soe es hi ghevallen in onvriheit ende in onedelheit naturlecs levens maer ieghewelc goet mensche die overmids minne sijnsselfs vertijt ende sinen eighenen wille overghevet in den vrien wille goods ende in den wille sijnre prelate omme die ere goods hi wert eendrachtech met gode ende met allen heileghen ende sijn leven ende sine werke werden gheboren ute den gheeste goods ende daeromme es hi edel ende vri ende gheweldech alre dinc ende sijn leven es ene eenvuldeghe gheheele offerande goods ende ghelikerwijs dat moyses dien weder die gode gheoffert was deilde in drien partien alsoe doet christus die in den mensche leeft hi deilt des edels menschen leven in iij partien al dat binnenste vette die nieren ende die steert dat behoert gode allene toe die rechte scoudere ende die borst den prelaet ende al dat ander vleesch blijft den goeden mensche te sijnsselfs noetdorst die gode een willech offer worden es nu verstaet mi wel rechte die mensche die worden es een offer der consecracien dat es j offer der heilecheit hi es gode gheheilecht ende christo gheenecht ende sijn binnenste vette dat verberrent christus met heme op den outaer der sacrificien dat es in enecheit desselfs menschen herten dat innechste ende dat verborghenste vette dat enech mensche in heme ghevoelen mach nu ende ewelec dat beghent ende wast daer daer die mensche ontfeet j ghewarech ghetughe van gode dat god sine es ende dat hi goods es ende alsoedicke alse dese mensche overmids minne sijnsselfs ghesterven mach in die overweseleke vriheit goods eest in welden eest in ellinden alsoedicke vernuwet ende wast sine binnenste vetheit ende die viereghe brant sijnre minnen want en verbernde christus die vetheit niet in den selven oeghenblicke die mensche soude hemeselven behaghen ende verwanen van groeter heilecheit ende alsoe soude hi vallen in ene gheesteleke hoeverde die boven alle dinc te ontsiene es siet alse dese vetheit smeltende wert overmids hitte der minnen soe es si alse ene doregaende zalve die ganst ende gheneest alle quetsuren van sonden ende si es alse een condimentum dat es j consele dat welsmaken doet al dat men omme die ere goods doeghen ende liden mach nu ende ewelec maer alse dese vetheid temale berrende wert in den edelen mensche soe es hitte ende storm van minnen soe groet dat hi verghet sijnsselfs ende goeds en alre dinc ende en weet niet dan minne allene daer hi mede gheenecht es ende doergaen na desen storme comt die mensche weder tote hemeselven in ene ghesaette stilheit ende die oeghen sijnre redelecheit werden verclaert ende opghedaen alsoe dat hi bekinnen mach alle die volcomene weghe inwendechs levens dat sijn die vrie opganghe met eweghen love toe der hoecheit goods ende die oetmoedeghe nederganghe met vertiene eighens willen onder die moghentecheit goods ende die doechtsame uutganghe tote allen menschen met ghemeinre trouwen ende minnen ute der rijcker meltheit goods ende hi bekint oec die eenvuldeghe inganghe met verghetene alre dinc in een omhelsen der enecheit goods in desen iiij weghen ghevoelt hi volheit ende rijcheit alre gheesteleker ufeninghen maer die grondeloese rijcheit daer dese iiij weghe inden ende beghinnen die en mach ghene creature ghespreken begripen noch vergronden ende hieromme die des ghevoelt heme ghelust alre gheesteleker ufeninghen ende alre doechde ende noch vele meer lust heme sijnsselfs te stervene ende alre doechde in die overweseleke rijcheit goods die hi ghevoelt siet dese dobble gelost te gode ende tote allen doechden si es doregaende siele ende lijf ende si es naturlec ende overnaturlec ende dit sijn die inwendeghe nieren die god ghebiedt al te verberne in den viere sijnre minnen met den cleinen nierkenen dat sijn die sinne ende die lijfleke crachte met haren werken die sijn altoes anehanghende den gheeste ende sinen werken ende dese nieren sijn al bewonden ende bedect met inwindegher vetheit dat es met troeste met vrouden met overvloedeghen smake gheesteleker soetecheit ende hieromme es die mensche vanbinnen heet ende onghedurech want die nieren en sijn anders niet dan ene viereghe ghelost ende al bewonden in vetheit alse nu christus die viereghe ghelost gherijnt ende stoect met sijnre gracien ende vet ende vier tegadere comt soe wert die hitte der minnen soe groet dat si al verslint ende verteert dat tevoren met onderscede was ghemint ende beghert ende die mensche wert alsoe eenvuldech in minnen dat hi anders niet en weet noch en can dan minne liden ende ghevoelen voert gheboet onse here moysesse in der figuren datmen den steert van den weder verberren soude op sinen outaer ende alsoe ghebiedt hi nu allen den ghenen die heme gheheilecht sijn dat si alsoe wederboecht selen sijn in heme met meininghen ende met minnen dat minne verberren moghe alle waeromme die redene ende nature soeken ende begheren mochten in allen goeden werken alsoe dat minne ute hare levendere rijcheit ende meltheit alle doechde werken moghe sonder opsien van eneghen loene in tijt ochte in ewecheit ghelikerwijs dat ene levende fonteine altoes nuwe water utegheeft ende dat water es sonder wederkeer want dat een water drivet dat ander voert want het comt ute enen levenden gronde alsoe sele wi oec ute enen levenden minnenden gronde dien wi in gode besitten gode omme gode eenvuldichleec minnen ende dienen opdat wi eweleec alsoe doen moghen ende alsoe verberren wi den steert alre anderre waerommen in den viere der minnen gods ende ieghewelc priester sal gode offeren iij broede sonder heefsel ende sinen prelaet die rechte scoudere ghelikerwijs dat aaron dede in der figuren met der rechter scouderen verstaen wi oetmoedeghe ghehoersamheit die wi sculdich sijn onsen prelaet die ons regeert van gods weghen met den iij broeden verstaen wi dat dat levende broet des hemels ons ghegheven es drievoldegher wijs ende alsoe selen wijt gode offeren want dat levende broet des hemels dat die sone gods es hi es ons ghegheven een met ons te sine in der naturen ende onse spise te sine in den sacramente ende ons te verloessene met der doet dat ierste broet in der naturen gheeft heme allen menschen ghemeine dat ander broet in den sacramente gheeft heme ghemeine allen goeden menschen ende niemen meer en maechs ghesmaken dat derde broet des verloessens es ghemeine den uutvercoernen ende niemene meer nu verstaet dat ierste broet dat aaron offerde in der figuren dat was met olien ghecneden ende in enen oven ghebacken ende alsoe es oec onse ierste broet in der waerheit want die hemelsche vader heeft ons ghegheven die olie sijnre ontfaermherticheit dat es sijn sone want sijn name es ene ute ghestorte olie sprect die bruut in de cantiken ende maria die gaf die edele tarwene bloeme ende die heileghe gheest heeft olie ende bloeme tegadere ghecneden ende heeft ons ghemaect ende ghebacken dat suetste broet dat je ghewart dat ene spise es der inghele ende der menscen ende dit broet es ghebacken in den oven dat es in den lichame der reynre maghet marien die wel doerheidt was met den viere der karitaten dat ander broet dat aaron offerde dat was met olien ghecneden ende daertoe in olie ghesoden ende in der selver manieren so heeft christus in den sacramente des outaers bloeme ende olie tegadere ghevoecht want hi hevet die nature die hi van marien ontfinc doergoten met der olien sijnre gracien ende sijnre glorien ende gheeft ons dagheleex een levenden broet dat ghesoden es in die olie sijnre karitaten want dat underlinghe inwoenen der karitaten daer alle gheloeveghe met christo vergaderen in enen omvanghe van minnen die eneghe omvanc van minne dats die panne vol olien daer onse broet inne ghesoden wert die begherte die christus hevet tote onser salecheit ende die wi hebben tote sijnre eeren dese ij begheerten stoken dat vier ende si doen ons die olie sieden daer dit broet inne ghebacken wert dit broet selen wi gode al heet offeren ende al heet sele wijt eten ochte en smaect ons niet ende alsoe dadent die joden in der figuren dat derde broet dat aaron gode offerde dat was met olien ghecneden ende op enen roestere ghebraden verberrent ende verdroecht als eene corste ochte als een scerf ende dit moghen wi eighenleec merken in onsen here jhesum christum die onse levende broet es want die olie der ontfaermherticheit was so vaste gheenicht sijnre menscheit dat hi beide tegadere leverde op den roestere des crucen ende dat vier der minnen ende der maertielien was so staerc ende so heet dat onse broet wart verberrent ende verdroecht alse j scerf want in dien weerden lichame en bleef niet j dropel verscheiden dit broet es alsoe hemelsch soete met rechte souden wi glorieren boven alle dinc in die minne ende in die ghehoersamheit die dit broet ghebacken ende ghebraden heeft ende hieromme selen wi deser drier broede met minnen ghedinken ende offerense gode ende alsoe selense sijn onse gheesteleke spise ende onse leven ghelikerwijs dat ons die joden leren met der figuren want ute den vollen corve verberdensi iij broede ende alle die andere broede bleven hen ter spisen ende onse broede sijn oec derf onvehaven ghelikerwijs dat die broede der joden waren want in der gheboerten ende in den levene ende in der doet ons heren en vinden wi anders niet dan onnoesele oetmoedeghe ghelatenheit meerre dan wi ghedinken ochte verstaen moghen want die waerheit moet recht antwerden der figuren ende hieromme in den beghinne der sinagoghen ende der joetscher wet doe die weder der consecracien gode gheoffert wart met den drien broeden doe wart aaron gheconsacreert met sinen sonen overmids moysesse sinen broeder die in dien tiden was die overste prince ende oec in den ambachte alse bisscop der joden ende alsoe ghelikerwijs in den beghinne der heilegher kerken ende der kestenre wet doe die doechde gode gheoffert worden die in der figuren betekent waren doe worden die apostele gheconsacreert overmits jhesum christum haren broeder die prince ende bisscop was alle der werelt want heme es alle macht ghegheven in hemel ende in eerde ende die macht sal eweleec duren ende ieghewelc priester die sijnsselfs verloechent ende heme gode gheoffert heeft ende die gheboerte ons heren ende sijn leven ende sine passie met devocien in sijn herte dreecht hi es gode gheheilecht ende christo gheenicht ende gheroepen ende vercoren alse aaron want hi es met christo in gode ghestorven ende opverstaen ende daeromme leeft hi ute gode ende es anderwerf gheboren ute den gheeste gods ende christus die gheeft heme sine macht opdat hi met heme draghen ende verbidden moghe die sonden der werelt ende hi leecht heme op sine hande den offer daer hi gode mede gheheilecht es dat es dat hi heme doet ghevoelen ende verstaen dat hi sijnsselfs niet en es maer dat hi ene eweghe offerande gods es ende overmits die macht ons heren die in heme es soe verheft hi hemselven ende suect ende smaect die dinghe die ewech sijn ende gheeft heme anderwerf in die hande ons heren jhesu christi want sonder christumme en es ghene offerande bequame den hemelschen vader ende christus ontfeet die offerande ende verberse een met heme in den viere der minnen gods ende dit leert ons eygheleec die figure want al dat aaron ende sine sonen die eerste priestere der wet gode offerden van den weder der consecratien dat ontfinc moyses dien wi christume gheliken ende leidt aaronne ende sinen sonen weder op hare hande ende daermede gaf hi hen macht boven al dat volc dat si die offerande des volcs ontfaen souden ende voert gode offeren ende oec daerave leven ende dat si met sacrificien ende met ghebede middelen souden tusschen gode ende sijn volc ende doe verhieven si op die offerande vore die jeghenwerdicheit gods ende gavense moysesse anderwerf weder ende hi verberrese op dien outaer der sacrificien in die eere gods maer ghi selt merken doe aaron die offerande ophief doe leide moyses die borst van den weder boven al die offerande ende daeromme was si ghenoemt die borst der verheffinghen ende dat betekent ons dat ieghewelcs priesters herte dat te gode verhaven es boven alle dinc dat wert vervult met der wijsheit gods want dat hoechste ende dat edelste dat in ons es dat wi gode offeren moghen al te verberne in sijnre minnen dat es ene ledeghe verhavene borst daer die wijsheit gods inne regneert ghi selt oec merken dat moyses dese consecracie dede alse een bisscob van gods weghen ende daeromme behoerde heme toe van rechte die scoudere ende die borst ende dit recht dat gaf hi aaronne ende sinen sonen maer ommedat dit was een offer daer si mede gheheilecht worden so en mochten sijs niet behouden maer si moestent moysesse wedergheven ende al te verberne in die eere gods ende hierinne werde wi gheleert dat alle macht ende alle eere ende alle heilecheit principalleke van gode comt overmids christume ende dore die princen der heilegher kerken ende hieromme sprac christus die overste prince dat sine leringhe sine niet en ware maer desgheens diene ghesent hadden ende hi bat oec sinen vader dat hi sine jongheren heilechde nochtan dat hi selve god was ende machtich alre dinc ende dit was die sake dat heme en gheen prelaet verweenen noch verheffen en soude in enich ambacht ochte digniteit der heilegher kerken ende hieromme altehans daerna nam moyses dat doede bloet dat op den outaer ghestort was ende die heileghe olie daer ic hier vore ave seide ende daermede bespraide hi aaronne ende sine sonen ende hare cleedere ende aldus worden si ghewijt ende gheheilicht vore die jeghenwerdicheit gods ende dit moechdi eigheleec proeven in elken goeden priester die sijns willen verloechent hevet die hevet sijn eighen bloet gode gheoffert op sinen outaer daer comt christus onse overste bisscop ende ontfeet dat doede bloet dat es den ghedoedden wille ende verenicht daermede sine verdiente ende sijn heileghe bloet dat onse crisme ende onse olie es ende daertoe doet hi dat water sijnre ghenaden ende de menichfuldeghe verdiente alre heileghen ende hiermede besprayt hi die inwendicheit des goets priesters alsoe dat dorevloyt in die cleedere sijnre goeder werke want die priester die j levende willich instrument gods es die inwendeghe heilicheit die hi van gode ontfeet die es dore heme vloyende in waerden ende in werken ende in alle siere wandelinghen alsoe dat ieghewelc mensce sijns ghebetert mach werden want des priesters heilicheit die en sal niet allene berren vanbinnen maer si moet oec lichten vanbuten ende hieromme ghebiedt onse here dat die priestere selen bliven in den tabernakel ende op den kerchof dat es in heilegher ofeninghen met eenen goeden scine vanbuten ende daer selen si dat vleesch sieden dat overbleven es van den weder der consecracien ende met onverhavenen broeden selen si dat vleesch eten vore die dore des tabernakels ende al dat hen overblijft op den anderen dach dat selen si verberren hierinne werden wi gheleert dat die goede priester die hemeselven gode gheoffert heeft hi es altoes ghehoersam goede werke te werkene ende gheduldich al dat te lidene daer die eere gods inne gheleecht want hi hevet in heme ene viereghe ghelost tote alre gherechticheit ende in dierre vieregher hitten werden ghesoden alle sine goede werke ende alsoe sijn si heme ene eweghe spise ende daertoe nemt hi onverhavene broede dat es dat oetmoedeghe leven ons heren jhesu christi ende sine oetmoedeghe ghehoersamheit tote der doet ende hiermede wert hi ghespijst ende ghevoedt vore die jeghenwerdicheit gods ende alle die goede werke die heme ontbliven in heme ende in anderen menschen die hi gherne volbrachte die sal hi begripen ende verberren in sinen goeden wille ende daer beghint altoes j ander dach dat es j nuwe beweghen gods met nuwer offeranden want die sacrificie der doechde moete wi veranderen ende vernuen vij daghe dat es alsoe langhe alse wi leven ende wi moeten die heileghe ghewaden der doechde anebehouden tote op den achtensten dach dat es die dach onser salicheit dat wi te hemele varen ende aldus soude wi gheliken met der waerheit ende met gherechter heilecheit der joetscher figuren die god selve moysesse gheboet daer die priestere met ghewijt ende gheheilicht worden in der ouder wet ende altehans hierna leert ons die figure welc die sacrificie was die die priestere der joden daden vore dat joetsche volc ende met den selven werden wi gheleert welc die sacrificie sijn sal die onse priestere doen selen vore dat kerstene volc ende vore alle die werelt ende doe die vij daghe leden waren ende aaron volwijt was ende sine sonen op den achtensten dach so riep moyses die oudere des volcs te gadere ende maecte ene feeste dat men vieren soude want op dien dach souden die ghewide priestere beghinnen sacrificie te doene vore henselven ende vore al dat volc want tote op dien dach so hadde moyses selve die sacrificie ghedaen ende aaron ende sine sonen hadden heme gheoffert doen al dat volc vergadert was doe nam aaron j calf dat hi doetde ende offerde vore sine sonden ende daermet dede hi in alre wijs alsoe ic u gheseghet hebbe dat moyses plach te doene met den calve dat hi vore sonden offerde doe hi dat ambacht van gods weghen dede daerna offerde aaron enen weder sonder vlecke al te verberne in die eere gods ende daermet dede hi oec alsoe alse ic u vore gheseghet hebbe ende ontbonden want hoe heilich die priestere sijn si moeten hen altoes sondich ende ghebreckeleec kinnen ende belien ende in penitencien leven ende si moeten berren in der minnen gods ende in heilegher ufeninghen ende dit bediedt ons die voergaende figure van vive sacrificien die men offerde vore alle dat volc van israhel ende eerst van den calve ende van den boc ende van den lamme al tehans hierna gheboet moyses dat men al dat vier ute den outare dade dat men tote op dien dach gheorboert hadde want in dien daghe soude hem god vertoenen ende sine glorie doe nam aaron vive offeranden nadat die meester sprect in der istorien ende oec die text vore in den selven capitele maer hier en esser maer iij ghenoemt ende dese offeranden waren van ghemeinre cost alle des volcs die eerste offerande was een calf vore haerre alre sonden die andere offerande was j boc vore des princen sonden die derde offer was j lam vore die sonden elker sielen dat es elcs menschen in der ghemeinheit die vierde offerande was j osse dat es een stier al te verberne die vijfte j weder omme vrede ende pays te makene van allen dinghen tusschen gode ende sijn volc siet dese figure leert ons wat wi gode sculdich sijn ende onsen prelaet ons selven ende onsen evenkersten wortele ende beghin alre doechde dat es kinnesse ons selfs ende hieromme sele wi ons altoes sondich ende ghebreckeleec bekinnen ende al stervende ende verwinnende vleesch ende bloet sele wi ons gode offeren in penitencien want die synagoghe der joden offerde gode j calf van ghemeinre cost vore haerre alre sonden ende dit was ieghenwelken gnoech want elc mensche en hadde niet connen vercrighen j calf noch men hads oec niet connen verpleghen soe vele te verberne ende alsoe ghelikerwijs so offert die heileghe kerke nu gode j leven van penitencien met enen stervene der sonden ende dit sijn alle menschen sculdich niemen ute ghenomen paus ende bisscoppe moneken ende papen gheleerde ende ongheleerde want die sonder penitencie ende sonder bedwanc sijnre naturen leeft hi en es niet j levende let der heilegher kerken ende ommedat die offer der sonden ghemeine was ende hi den priesteren toebehoerde ende alle den volke van werdicheit des bisscops ende der priestere so droech aaron van den ghemeinen bloede in den tabernakel ende hi nette sinen vingher in dat bloet ende sprayde met den bloede seven werven jeghen die cortine vore die jeghenwerdicheit gods ende hi bestreec die iiij hoerne van den guldenen outare met den selven bloede opdat dat ghemeine bloet verbidden mochte die sonden des volcs want ghemeine penitencie der heilegher kerken die heeft grote macht vore gode alle die inwendeghe vetheit vleesch ende huut ende mes dat sele wi offeren ende verberren alsoe alse hier vore gheseghet es ende ontbonden die naeste offerande die hier na volcht dat was j boc vore die sonde des princen dien doetde aaron ende nette sinen vingher in dat bloet ende daermede bestreec hi die hoerne van den outare der sacrificien al dat ander bloet storte hi op die baesche bi der eerden maer wart sijn cleet besmet van den bloede dat moeste hi ute waschen ochte ute berren ende al dat vleesch was sine ende dat was heilich ende niemen anders en mochts eten dan ghewide priestere ende op den selven dach ende al dat overbleeft tote in den anderen dach dat moeste men verberren gheesteleec te merkene so es vriheit ons willen alse j prince al ons levens ende al onser werke eest dan dat wi in doetsonde ghevallen sijn met vriheiden van wille ende overmids onbekinnesse alse die lettere sprect want die sonde verblent ende hieromme alse wi ons selven in doetsonden vinden ende bekinnen so moete wi gode offeren enen boc dat es j heet oncuusch stinkende dier met enen langhen baerde ende overmids sine heete ghelost heeft hi j scaerp doersienich ghesichte ende in deserselver manieren onse inwendighe mensce die gode ende hemselven onghetrouwe heeft gheweest hi moet onwerdich ende stinkende sijn vore onse oghen ende overmids die gracie gods ende onsen goeden wille so sele wi onse inwendicheit heet maken te gode ende te goeden werken alsoealse wi ghelostich ende heet hebben gheweest in sonden ende met deser heeter ghelost sele wi comen vore gode ende den priester in gods stat ende met vrien moede sele wi onsselfs utegaen ende offeren ons in die hande des priesters al dat te doene ende te ghedoeghene daer onse salicheit in gheleghet ende in desen stervene ende overghevene onsselfs sal die priester sinen vingher netten in onsen bloede ende daermede bestriken die hoerne ons outaers want dan es onse penitencie heilich ende alse j offer gods want dat versche heete bocsbloet scoert den adamant dat harde steenken dat en ghene andere cracht scoren noch verwinnen en mach alsoe ghelikerwijs alse die sondare sine sonden bekint ende belijt ende hi heme willichleec ende met gheloste overgheeft in die hande gods ende sijns priesters daer in den overghevene so nedt die priester sinen vingher in dat versce heete bloet ende daermede scoert die adamant dat es dat ordeel der gherechticheit gods dat wart ghesaect ende verwandelt in ghenadicheit dat men anders niet scoren noch verwinnen en mach ende al dat ander bloet sal die priester storten op die baessche van den outare bi der eerden want al des menschen leven moet ghehoersam sijn ende onderworpen der heilegher kerken ende die inwendicheit des menschen sal hebben enen langhen baert dat es discrecie ende wijsheit in allen doechden ende overmids minne ende heete ghelost so sal hi den bocke gheliken ende hebben j scaerp doersiende ghesichte te gode weert al die inwendeghe vetheit die sal men gode offeren ende verberren ghelikerwijs dat vore gheseghet es ende ontbonden maer wert des priesters cleet besmedt in den offere met onsen bloede alsoe dat hi overmids sine oncuusticheit ons te lettel penitencien sedt ochte te vele ochte anders es in der biechten dan hi sijn soude dat water der ghenaden gods wasschet ave overmids sinen goeden wille ende oec die minne die hi hevet te gode ende tote onser salicheit die berrent die smetten ute den cleede sijnre goeder werke ende al dat vleesch van der offeranden dat es sine want die den sondare hulpt bekeeren hi heeftene ghewonnen sprect onse here ende van desen vleesche en mach niemen anders eten dan priesteren want niemen en mach den sondare benden ochte ontbenden van gods weghen dan die priestere dien bevolen es van gode ende van den heilegher kerken ende al dat vleesch dat overblijft in den anderen dach dat sal men verberren dat es alse priester ieghewelken sondare hulpt ende berecht na sijn verstaen ende sijn vermoghen al dat heme dan ontblijft dat sal hi den viere dat es der minnen gods bevelen ende alsoe blijft hi vri ende onbedruct van herten ende alsoe mach hi in elken daghe dat heme god den sondare toesent nuwe offerande doen ende hulpen ende berechten ieghewelken die heme bevolen es na sijn vermoghen ende aldus wart die boc ghedoedt ende gode gheoffert vore die sonden die men in blender onbekinnessen met vrien wille hevet ghedaen hierna offerde die synagoghe een lam vore die sonde der sielen ende dit lam was elke sondeghe siele sculdich na die wet gods ochte j gheet die so rike was dat sijt vercrighen mochte ende hiervore offert die heileghe kerke ene bedwonghene lost der senne ende ene stervende nature ende dit sijn wi alle sculdich want wi sijn alle sonderen wille wi gode j lam offeren so moete wi ghedoechsam sijn ende onnoesel ende horen onser moeder stemme die ons roept te penitencien dat es die heileghe kerke die ons voeden wilt met haren melke dat sijn die heileghe sacramente gheloeve ende die heileghe screfture eest dat wi dies melcs ghesmaken so kinne wi onser moeder stemme onder alle die ghene de ons bedrieghen willen ende si sal onse stemme bekinnen in alre noet onder alle die scape die hare niet toe en behoeren na die wet gods ende der heilegher kerken so moghe wi oec offeren vore onse sonden ene gheet dat es j minnende siele ende j heete ghelost gods ende alre doechde want na wise der sonden moete wi penitencie doen ende hieromme moet die redeleecheit onser sielen versmaden ende onder voet terden onse senleke ghevoelen dat ongheordent es want leven wi na den vleesche soe sele wi sterven sprect die apostel maer doede wi metten gheeste die werke des vleeschs so sele wi leven ende onse here sprect selve die sine siele mint hi salse verliesen dat es die mint te levene na lost des lijfs ende der senne hi sal sine siele verliesen in dat eweghe torment der hellen ende die in penitencien leeft ende alle ongheordende lost bedwinct ende sinen vleesche contrarie es hi behoedt sine siele in dat eweghe leven alle die inwendeghe vetheit dat es alle den smaec ende alle die wellost die ons god gheeft ende die ons comt van doechden ende van ufeninghen dien sele wi gode wederofferen ende verberren in sijnre minnen also alse hiervore bewijst es maer die priester die ons gode ghewonnen heeft ende gheoffert ende tusscen ons ende gode middelt in der penitencien onse vleesch dat sal sine sijn dat es dat wi ons laten selen ende selen penitencie doen na sinen wille ende na sijn goetdunken ende die goede werke die hi overmids die gracie gods in ons ghewonnen heeft die selen heme sijn ene spise ende een leven ende daerinne sal hi heme verbliden nu ende eweleec ende oec van duven ende vander bloemen die die armen menschen offerden maer ghi selt dat merken in der ouder wet was die sondeghe siele so aerm dat si niet vercrighen en mochte ene gheet ochte j lam so soude si offeren vore hare sonden ij tortel duven ochte ij jonghe duven ende aldus moghe wi oec doen eest dat onse lijfleke nature contrarie ende wedervechtende es onsen gheeste so en conne wise gode niet gheofferen ghedoechsam ende onnoesel ende met innegher heeter ghelost te gode weert ende aldus sijn wi aerm ende ommachtich onser senleecheit ende al selc aermoede comt bi wilen van onbehoedder wandelinghen ochte overmids oude ghewoente van sonden ende bi wilen overmids grote becoringhe des viants ochte overmids ene ingheboerne oncuussce neighinghe die in selken mensche es vannaturen die deser poente enich in heme ghevoelt hi moet bliven vlien de werelt soe hi meest mach ende alle treckende ocsune in sonden ende boven alle dinc quade ghepeise ende oncuussce beelden vanbinnen want ver eva die senleke ghelost die heeft den appel in die hant ende biedtene adame dat es der redeleecheit maer laet hi die dierne regneren soe wert die vrouwe onder voet gheworpen ende hieromme selen dese menschen inwert vlien ende soeken tortelduven op die hoeghe berghe in die wuestine daer al selke duven pleghen te woenne want die dese duven venden ende vaen sal hi moet verhaven sijn op die hoeghe berghe boven alle hemele vore die jeghenwerdicheit gods dat es die wuestine daer die heileghe eremiten woenen die alle dinc ghelaten hebben ende gode na ghevolcht sijn in dat hoechste dat si gheleisten moghen die ierste duve dat es j redeleec ghesichte van gode verclaert ende minne tote alre gherechticheit die andere duve dat es j onghebeelt ghesichte ende met minnen verberren in enicheit dese ij duven salmen gode offeren ende den priestere in gods stat die ierste duve es vore die sonden der sielen die andere duve es j offer der salicheit dat men al verberren moet in die eere gods die ierste duve die men vore sonden offert diere sal die priester breken den hals ende die vloghele maer hi en sal dat hoet niet avetrecken maer hi saelt wederboeghen ende legghent onder die ghebrokene vloghele ende daer die hals ghebroken es daer sal hi dat vel opscoren met sinen naghele ende laten die wande des outaers bespringhen met den bloede dat ander bloet sal hi storten op die baesche bi der eerden ommedat vore sonden es die plumen ende den crop sal hi werpen te orienten weert met den asschen die ute den outare comen ende dat vleesch behoert heme toe opdat hi bidde vore die sonde der sielen maer hoe hi met der anderre duven doen sal dat en vint men niet ghescreven want hoe die scouwende gheest in minnen verberrent ende met gode een wert dat es boven redene men caent ghespreken noch bescriven maer die duve die men vore sonden offert diere moet men den hals breken alsoe leert ons die joetsce wet ende oec sinte pauwels want doe hi ghetrocken was op die hoeghe berghe der hemele in dat levende paradijs vore die jeghewerdicheit gods daer vinc hi dese ij duven dat es j onghebeelt scouwen ende verberren in minnen ende j verlichte redene ende minne tote alre gherechticheit nochtan wart hi daerna seere becoert van den vleesce ende overmids den viant ende alse hi des ghevoelde doe bekinde hi sine cleinheit ende sijn aermoede ende sprac aldus toe den romeinen dat goede dat ic doen wille sprac hi des en doe ic niet maer dat quade dies ic niet en wille dat doe ic als ic ghelieve sprect hi der wet gods na den inren mensche soe sie ic j andere wet in minen vleesche die wedervechtende es der wet minre overster redenen ende leidt mi ghevaen in die wet der sonden die in minen vleesche es ende hieromme diene ic met minen inwendeghen mensce der wet gods ende met den vleesce der wet der sonden ic onsalich mensce wie sal mi verledeghen van den lichame deser doet dat sal sijn die gracie gods overmids onsen here jhesum christum siet aldus was die heileghe apostel te diere tijt sijns lichamen onmachtich want die oncuusce neighinghe sijns vleeschs die en conste hi ghedoeden noch verdriven ende hieromme bekinde hi heme aerm ende quam vore gode ende vore die heileghe kerke ende claechde ende belide dat hi sene lijfleke nature niet gheofferen en conste alse j onbevlect lam ende alse ene gheet met ghevoelleker heter ghelost te gode wert ende aldus was hi aerme maer hi en was niet willich aerm want hi hadde gherne der rikere offerande ghedaen ende hieromme en woude hi sine duven niet offeren maer hi bat onsen here dat hi heme die coringhe avename ende onse here antwerde dat hem sine gracie gnoech ware want in crancheit der becoringhen wert die doecht volmaect doe hi dat verstont doe offerde hi beide sine duven in die hande ons heren want hi liet hemeselven ende wart willech aerm ende boechde den hals siere duven dat was sijn begheren onder die hande ons heren jhesu christi ende der heilegher kerken ende christus brac der duven den hals ontwe ende die vloghele ende doe wart hi onmachtich te begherne ochte te vlieghene in enich verkiesen anders dan god woude ende doe leide christus dat hoet dat es den ghedoetden wille in onmacht onder die tebrokene vloghele ende doe was die duve al bereet te bradene ende doe sprac die heileghe apostel nu willic glorieren in mine crancheiden opdat die cracht christi in mi woene want alsoewel singhen die tortelduven in der nacht alse in den daghe ende alsoe doen die willeghe aerme si verbliden hen ghelijc in der donkerheit ende in der claerheit in leet in licht in swaer ende in allen dinghen die god op hen ghestaden wilt ende ommedat men die duven blideleec offert in brande van minnen so comt christus ende scoert dat vel daer die hals ghecroect es ende besprait die wande des outaers met den bloede maer want dat bloetstorten es vore sonden so moedt oec nedervallen op die baesce bi der eerden die plumen dat sijn die goede werke daer die duve mede gheciert es ende die crop alle der gaven gods daer die duve mede ghespijst es dit wert al j offer gods ende hieromme sal ment worpen te orientenweert met den reliquien dat sijn die asschen die comen ute den outare gods dat vleesch sal sijn des priesters die van christus weghen die offerande doet opdat hi bidde vore die sonde der sielen want ghelikerwijs dat die joetsche priestere ghespijst worden na den lichame van den uutwendeghen offere der sinagoghen alsoe werden nu die goede priestere ghespijst in den gheeste van den inwendeghen offere der heilegher kerken die sinaghoghe offerde rindere gheite scape ende duven ende dit ontfinghen die priestere ende offerdent voert gode ende die heileghe kerke offert nu gode penitencie inneghe devocie onnoeselheit abstinencie versmaden die werelt minne ende gherechticheit ende dese offerrande ontfaen nu die priestere die overmids christume middelen tusschen gode ende sijn volc ende hiermede werden si ghespijst vanbinnen want al eest dat alle goede menschen offeren ende dienen in die heilighe kerke ende in die hemelsche sale vore gode ende ieghewelc sonderlinghe van sinen gherechte nochtan moet die priester alle die gherechten setten ende presenteren vore den hemelschen coninc want in sinen ambachte en middelt niemen tusschen hem ende gode maer hi moet middelen met sijnre offeranden tusschen gode ende alle die werelt want hi offert dat onnoesel lam jhesum christum oetmoedich ghehoersam verduldich ghepassijt sijn bloet stortende ende van minnen stervende vore die sonden der werelt ende met desen offere es gheenicht al dat leven der heilegher kerken ende boven dit offeren en es niet dan god want christus es godmetgode ende met alle den sinen leeft hi ute gode ende met alle den sinen es hi wederboecht in gode ende alse wi dese offerande doen alse ene sacrificie soe vernuwen alle gaven ende alle doechde ende alle heilicheit ende ieghewelc ontfeet dat heme toebehoert maer alse wi dese offerande doen alse een holocaustum dat es j offer der salicheit dan moete wi al verberren want dat vier der minnen es dan so eenvoldich ende so groet dat hem niet en ontblijft maer al verslent ende verteert in enicheit ende dese offerande te doene dat es der goeder priestere leven ende hare inwendeghe spise hierinne hebben si bevaen alle die gode behaghen ende die buten desen offere bliven die bliven buten der gracien gods ieghewelc proeve hemselven ende ete van deser spisen ende drinke van desen kelke want die vanbuten gode offrande doet ende edt ende drinct ende vanbinnen niet en ghesmaect hi en es noch ter waerheit niet gheraect nu hebbe ic voertane ghesien opdat ic elcken gnoech doe dat vele aermer sonderen sijn die hare sonden bekinnen die noch gheite noch scape en hebben die si gode offeren moghen alsoe alse ic gheseghet hebbe ende men vent oec lettel tortelduven in desen lande want men vent vele menschen die seere becoert werden van den vleesche ende van den viant ende nochtan goetswillen sijn ende die qualeec clemmen connen in die hoeghe wuestine der hemele daer men die tortelduven pleecht te vane maer na die wet gods so moghen dese menschen offeren ij jonghe huusduven die ene vore die sonde ende die andere al te verberne in die eere gods die ierste duve die men vore sonden offeren sal dat es versmaden ende haten die sonde die ander duve dat es begheren ende minnen doechde dese ij duven selen sijn sempel ende eenvoldich in der meininghen te godeweert saechtmoedich in ghedoeghene ende sonder galle iemene te quetsene ochte te deerne ende si selen te velde uutvlieghen met den groeten cudde ende selen die goede coerne utekiesen dat si bi leven dat es dat si altoes wandelen selen met anderen goeden menschen daer si iet goets ave hoeren ende sien moghen dies si ghebetert werden ende si selen bi den rivieren ende op die clare watere sitten ochte enich voghel van boven quame diese vaen ende bederven woude dat sine inden watere overmids sijn beelde bekinnen mochten ende hen daer vore behoeden dat clare water dat es die heileghe screfture ende dat leven der heileghen ende die ghenade gods hierinne sele wi ons spieghelen alse wi becoert werden soe en mach ons niemen deeren dese duven sijn heet van naturen ende bringhen dicwile jonghe duven want alsoedicke alse wi omme die eere gods ende omme onse salicheit die sonde anesien met omwerden ende met hate ende die doecht met minnen soe bringhe wi jonghe duven dat sijn nuwe doechde dese ij duven salmen offeren in des priesters hande te doedene alsoe alst gheboden es in die wet gods maer dese offerande behoert te armen lieden ende sowat mensche die meer mint sijn eighen goetduncken ende sinen wille dan sijns prelaets wille die en es gheen willich aerm mensche noch hi en can oec die sonden volcomeleec niet ghelaten want hi mint die wortele der sonden dat es sinen eighenen wille dien hi met rechte laten soude ende dit es die sake dat die inghel viel in den hemel ende die mensche in den paradyse ende aldus vallen si noch die eighens willen sijn want hen ghebrect die ierste duve die si vore sonden offeren souden want si souden sijn eenvoldich saechtmoedich ende sonder galle ende si sijn scalc ende wederspeenich ende al vol bitterheiden ende venijns vanbinnen daer si henselven mede bederven ende oec bi wilen anderen menschen scadeleec sijn die andere duve dat es gode minnen ende ufenen meer dan alle doechde want gode minnen dat es die wortele alre doechde ende hieromme eest goet dat wi ons gode offeren in die hande ons priesters dat hi ons breke onsen overmoedeghen hals ende die vloghele onser eighenre macht alsoe dat wi sine werden ende gods ende dat plumen ende crop dat es werken ende leven gode gheoffert si ende die priester sal onser duven den hals opscoeren ende met den bloetstortene sele wi onser eighenheit vertien onder onse overste omme die eere gods ende vore onse sonden ende wi selen gode meer uefenen met minnen dan alle andere doechde so sele wi werden een salich offer gods ende dicwile onsselfs vergheten ende temale verberren in minnen dats die andere duve maer die so aerm sijn dat si duven niet vercrighen en connen die selen offeren vore hare sonden sprect die wet van tienden deel bloemen van eenre maten diemen nuemt ephi ende die mate houdt iij mudde ende elc mudde houdt xxij sister ende elc sister es ij pont dit sijn al te gadere c pont ende xxxij pont de tiende hierave dat es xiij pont ende dat tiendedeel van ij ponden nu verstaet wat ons dese figure leert ephi die grote mate die houdt iij mudde ende elc mudde dat xxij sister houdt dats volcomen want modius dats alsoevele gheseghet alse ene manire die volcomen es doe god hemel ende eerde maecte doe wrachte hi xxij werke met ondersceede op vj daghe ende doe waren alle dinc volmaect ende xxij gheboerten sijn van adame tot jacobbe den patriaerke van wies sade comen es al dat volc van israel ende dat oude testament heeft oec xxij boeke tote hesterre ende xxij letteren onthouden alle die heileghe screfture ende omme edelheit des ghetaels ende der wet so maecte moyses sijn mudde van xxij sisteren want met iij mudden dat es met iij volmaecten wisen der wet begripen wi alle die wet van beghinne der werelt tote den inde die ierste wise die adaem begonste dat was die wet der naturen ende die was volcomen in haerselven die ander wise die moyses begonste dat was die wet der scrifturen ende die was oec volcomen in haren tiden die derde wise dat es die wet der ewangelien die christus begonste die volmaect dat ghetal van iij mudden ende vervult die mate diemen ephi nuemt ende ieghewelc sondare hoe aerm hi es hi moet offeren vore sine sonden dat tiendedeel van deser maten bloemen dat tiendedeel alle der wet ende alle der scrifturen dat es gheloeve hope ende minne dit moet ieghewelc sondere gode offeren ende der heilegher kerken hoe aerm hi es ochte sine sonden en werden heme niet vergheven ende dit weecht xiij pont ende dat tiendedeel van ij ponden die xij artikele ons gheloeves met volcomenen hope in gode die maken xiij pont ende elc pont heeft xij oncen want al es elc artikel volmaect in hemselven ende in sinen begripe nochtan moeten alle die andere daertoe sijn saelt ghelove volmaect werden ende aldus heeft elc artikel xij oncen want het beveet hemselven ende trect toe heme alle die andere in een ghewarich ghelove ende waer een ghebrect daer en es gheen in der waerheit ghewarich hope hanct ane dit gheloeve ende weecht oec j pont want al dat wi gheloeven dat hope wi te vercrighene ende ieghewelc sonderlinghe alsoe alse wijt gheloeven maer nu moeten wi hier noch toedoen die tiende van ij ponden bloemen opdat die waghe effene sta ende onse ghewichte volmaect werde ende hiermede versta wi iet godleker minnen hoe cleine si es indien dat minne es die dat ghewichte volmaken moghe nu steet ons te merkene waeromme dese dinghe bloeme ghenuemt sijn in die heilghe scriftuere dat es daeromme dat al die nature wiken moet den gheloeve ende der minnen gods ende j tewreven oetmoedich herte dat en sal god niet versmaden sprect die prophete ende hieromme segghe ic wanneer dat des sondeers herte iet beroert wert met contricien ende met minnen te gode weert soe heeft die priester ene hantvol bloemen van tsonders weghen ende dat es dat goede begrijp des herten dat sal hi verberren op den outaer gods vore die sonde met deser bloemen en sal hi doen noch wierooc noch olie want en es gheen offer der eeren ochte der blisscap maer der sceemden ende der bedroeftheit alle die ander bloeme sal bliven den priester ende der heilegher kerken want overmids gheloeve so leeft die heileghe kerke en overmids hope ende trouwe in gode so wert si ghespijst ende ghevoedt ende overmids minne so es die heileghe kerke te gode ghevoecht ende so es haer leven salich ende ewech ende dit es die leste offerande die men vore sonden doet die wi aerme sonderen alle sculdich sijn ende betalen moeten sele wi salich sijn siet aldus moeten alle gheloeveghe menschen hare sielen gode oetmoedeghen ende offeren bloetstortende overmids penitencie ende bedwanc der naturen ende doedinghe haers willen ten alreiersten eer si hen offeren moghen al te verberne in minnen want ute oetmoedeghen nederganghe wert ghesaect een werdich opganc te gode in eeren ende in minnen ende dit leert ons maria die moeder gods want doen si ghesproken hadde tot den inghel siet hier de dierne gods mi geschie na dinen worde dat was j oetmoedich nederganc ende altehans daerna sprac si mine siele maect groet den heere ende mijn gheest heeft heme verblijdt in gode die es mijn heil dat was j werdich opganc ende j salich offer al te verberne in minnen ende aldus moesten die joden altoes offeren voer hare sonden eer si holocaustum daden dat een offer was der salicheit dat men al verberren moeste want onse here en woude niet gheoffert hebben op sinen outaer taerwe noch honich dat sijn levende herten die noch niet tewreven en sijn met contricien vore hare sonden die sijn noch taerwe ende uutgheneichde sielen die leven sonder bedwanc na lost der senne ende ghenoechte des lichamen die sijn honich ende dit sijn ij dinghe die men gode niet offeren en mach maer den priesteren sal men hierave gheven tote haerre noetdorst dat ierste ende dat precioeste dat heeten primicien maer si en moghens op den outaer niet doen dat ierste dat die sondare den priesteren gheven mach dat es ingheboerne natuerleke neighinghe ter doghet ende ten goeden werken maer dit blijft altoes tarwe ende onghemalen alsoe langhe alse die minne gods niet en verdrijft die sonde primicien van honeghe dat es alse die sondare heeft inwendich kinnesse ende berespen sijnre sonden ende hope dat hi noch bekeeren sal siet dese dinghe sal die sondare toenen ende gheven den priesteren ende dan selen si vore heme bidden ende al ware hi seere verdronken in sonden si hopen der ghenaden gods ende daerinne werden si ghespijst maer si en moghenen gode niet offeren want hi es noch tarwe ende honich maer die sonderen die des niet en hebben noch en gheven den priesteren maer leven sonder kinnesse ende sonder vreese ende sonder neighinghe te goeden werken ende onachtsam goeder liede ghebeeds dese sijn seere te ontsiene want het scijnt dat si sondeghen in den heileghen gheest ende toe der ewegher doet maer dat ordeel gods es ons verborghen ende hieromme sele wijt sijnre goetheit bevelen die sonder mate vermach boven al dat wi verstaen ende hiermede laten wi ons ghenoeghen ende bliven allesdincs in vreden ende daerna van den tween leesten sacrificien diemen offerde voere al dat volc dat was een osse ende een weder hierna leert ons die figure aldus doe die synagoghe der joden gheoffert hadde vore hare sonden doen offerden si enen osse van ghemeinre cost al te verberne in die eere gods ende dit moeste sijn j rent van eenen jare sonder vlecke ghesont ende sonder eneghe mesquame van live ochte van leden ende dit moeste oec sijn een manneken dat vrochtbaer was al est ghenoemt j osse hierop leiden die vorste ende die ouders van den volke hare hande ende offerdent gode vore die dore des tabernakels ende aaron die doetde desen stier ende storte dat bloet op dien outaer ende al dat vleesch sneet hi in stucken ende alse die binnenste van desen rende ghedwaghen waren ende die voete doe leide aaron die binnenste ende die voete op dat ghesnedene vleesch ende op dat hoet ende offeret altemale te verberne op den outaer sonder allene die huut die behoerde heme toe van priesters rechte met desen rende dat die synagoghe offerde gode al te verberne in sijnre eeren so verstaen wi gheheelheit der heiligher kerken opgaende te gode met ewegher eeren want ghelikerwijs dat die heileghe kerke nedergaende es vore hare sonden in oetmoedegher penitencien alsoe es si oec opgaende te gode met minnen ende met ewegher eeren maer die oetmoedeghe nederganc in penitencien die moet vore sijn want die hemselven oetmoedicht hi wert ghehoecht sprect onse here ende hieromme moghe wi gheerne oefenen oetmoedeghe nederganghe opdat wi ghevoelen mochten vrier opganghe met minnen in gode in den vrien opganghe so wert gheoffert die gheheel lichame der heilegher kerken al te verberne in minnen ende dese offerande doen die vorste ende die ouders van den volke dat sijn die wise gheleefde menschen nochtan sijn wi alle een met deser offeranden eest dat wi ons met vrien moede gode offeren in der priestere hande in dat ambacht der heilegher kerken ende in die verborghene ufeninghe der heilegher menschen maer wi moeten eens jaers out sijn dat es volwassen in kerstenen ghelove ende sonder vlecke van doetsonden ende alle onse lede ghesont ende volcomen in die artikelen des gheloefs ende manleec ende vrochtbaer in uutvloyender caritaten ende wi moeten den gheeste gods ghehoersam sijn alsoe dat wi onsselfs vertien ende minnen god omme gode sonder andere waeromme ende alsoe storte wi onse eighen bloet op dien outaer gods ende sterven in der priestere hande die ons ghedoedt ende gheenicht met der doet ons heren offeren in haerre sacrificien onsen hemelschen vader ende hierute comt een minleec anecleven ende daerinne werden alle onse binnenste ghedwaghen van allen ghebreken ende die voete onser begheerten die werden reine alse wi die hemele opclemmen ende gode onghebeelt ende sonder ghelike minnen ende begheren ende dat vleesch onser offeranden wert ghedeilt in vele stucken indien dat wi merken met ondersceede die menichfuldeghe gaven in der heilegher kerken ende in ieghewelken goeden mensche ende hoe ieghewelc antwert den beweghene gods vanbuten ende vanbinnen in sonderlingher wisen dat es gracioes te aensiene ende alse wi dit al ghemerct hebben met ondersceede soe sele wi ons selven ende aldat mede begripen alse j eenvoldich offer gods ende selen ons gode presenteren in enicheit onser herten dat es sijn outaer daer sele wi sijns ontbeiden dat hi ons al verberre in sijnre minne sonder allene dat vel dat onse offerande bedect dat sijn onse goede werke vanbuten die behoeren den priesteren toe want si moeten ons gheweldich sijn ende overmids hare ghebot van gods weghen so moete wi vasten ende vieren ende onderdanich sijn der heilegher kerken ende den sacramenten ende alre goeder ghewoenten der heilegher kerstenheit want niemen en mach so hoeghe scouwen noch minnen alse hi sijnsselfs gheweldich es ende sijnre redenen pleghen mach hi en moet ghehoersam sijn sinen prelaten ende sijnre reghelen ende sinen gheloften ende allen dinghen daer hi in eeren ende in doechden toe verbonden es ende dit leert ons die figure die hier na volcht want altehant hierna so offerden die joden enen weder ende dit was ghenoemt ene peismakende offerande dese offerande deilde aaron die bisscop in drien ghelikerwijs dat god gheboden hadde al dat binnenste vette ende die nieren met den cleinen nierkenen ende al dat vette dat over hen was met den steerte ende dat netteken der leveren dit behoerde al gode toe die rechte scoudere ende die borst den priesteren ende al dat ander vleesch bleef den volke die die offerande daden tot haerre spisen siet aldus moete wi onsselven altemale gode offeren alse j onnoesel scap want wi moeten al gods sijn ende dan werde wi ghedeilt in drien ende ieghewelc ontfeet dat heme toebehoert ende ute desen offere comt die vrede ons heren dien die werelt noch gheven noch nemen noch ontfaen en mach want si en can dese offerande niet ghedoen ende dat seldi merken ende leeren want alle onse binnenste vette dat wilt god hebben dat es al dat wi minnen natuerleec ochte overnatuerleec dat leeft in ons ende dat sijn onse binnenste dit moete wi al minnen toe gode ende omme gode dat es heme met te dienne ende niet omme onse ghenuechte ochte omme onse gherief ochte na ingheboerne neighinghe der naturen want vader en moeder wijf ende kindere onsselfs siele ende lijf des en sele wi niet ghebruken maer wi selent minnen ufenen ende orboren in den dienste gods na ordinancie der heilegher kerken ende der ghebode gods ende altoes druckende ende dwinghende neighinghe des vleeschs ende lost der naturen ende aldus mochte wi de dinghe hebben sonder commer ende daerbi bliven alse ochte si ons niet toe en behoerden ende dit en can die werelt niet ghedoen want si en heeft hare gode niet gheoffert ende daeromme en es si niet ghehoecht boven senleec ghevoelen tote in den vrede ons heren die boven alle senne gheet dien god sinen vrienden gheeft die met heme verenicht sijn ende ute desen vrede wast een gheesteleec smaec dat es ene inwendeghe vetheit ende dese vetheit noemt onse here dat netteken der leveren want si beveet alle die inwendicheit des menschen ende sonderlinghe die minnende cracht die wi der leveren gheliken ende alsoelanghe alse wi in minnen verhaven sijn boven senleke beelden so vende wi ons ghevaen in desen nette van gheesteleken smake ende dit nette moete wi oec gode gheven al te verberne in sijnre minnen want en berne wi die vetheit niet in sijnre minnen wi souden ons daerinne behaghen natuerleker wijs ende dat es ongheorloeft ende hieromme gheve wi gode onse vette ende hi gheeft ons sijn vier ende alse vier ende vette tegadere berrende wert in den outaer gods dat es in enicheit onser herten dan ghevoele wi pays ende vrede tusschen ons ende gode want onse gherechticheit ende die vrede ons heren hebben hen ondercust ende sijn vergadert in enicheit ghelikerwijs dat ons die prophete leert ende opdat dese vrede ghestedicht blive ende onghehendert so wilt god dat wi heme gheven onse nieren dat es alle vleescheleke liefde die en moghe wi niewerincs oefenen dan ane heme nochtan moet si berren in sinen viere want en ware si niet overdect met karitaten van naturen souden wi onsselven meinen ende ghenuechte ende gherief in gode soeken ende hieromme opdat wi altemale sine werden so wilt hi dat wi heme oec gheven onse cleine nieren met al den vetten dat es dat wi scuwen ende vlien in onsselven ende in alle creaturen alle oefeninghe ende alle ocsune die ons trecken ochte verwecken mochten tote oncuuscher liefden maer der godheit ende der menscheit ons heren sele wi gheven herteleke liefde ende ghevoelleke lost ende al dat ons daertoe vorderen ende hulpen mach dat sijn onse cleine nieren die wi verberren selen in der minnen gods ende al dat vette dat es smaec ende vroude die hier ute wast dien sele wi oec verberren in minnen want sowie sinen vleesche ende sinen gherieve meer leeft dan gode hi es ghedeilt ende heeft verloren enicheit ende inwendeghen vrede tusschen heme ende gode ende hieromme sprect onse here in sente lucas ewangelie dat wi onse lendenen gorden dat es te verstane met suverheiden ende dat wi berrende lampten in onse hande draghen ende ontbeiden ons heren ende ons brudegoems die ons ordeelen comt in die ure onser doet ende hieromme ieghewelc merke hemeselven ende houde sine reghele sine ordene ende sine gheloften die wech des eweghen levens es inghe ende dat ordeel gods es bi nochtan die in der wet ende met der heilegher kerken vergadert sijn si moghen pleghen dies hen god gheorloeft ende die heileghe kerke alst redene ghedoghet ende eersamheit der naturen maer altoes in der vreesen ons heren ende na die ghebode gods ende ordinancie der heilegher kerken want al onse leven ende alle onse werke moeten gheordent sijn te gode in wat state dat wi sijn ende hieromme woude onse here hebben den steert van den scape dat heme die joden offerden dat es dat ons boven alle dinc gheluste gods te sine ende heme te levene alsoe dat hi die leste waeromme si al ons levens ende al onser werke ende dat onse minne ende al onse werke gheordent sijn tote heme ende heme gheent siet daer verberre wi den steert in minnen ende daer wert die vrede gestedicht ende beseten die christus sinen jongheren gaf want die inviereghe ghelost gods te sine ende gode te levene dat sijn ij borste die christum soeghen ende voeden ende daer tusschen wilt hi woenen alsoe ons die bruut leert in cantiken nochtan ghebiedt god desen menschen dat si die rechte scoudere ende die borst gheven den priesteren met der rechter scouderen verstaen wi ghehoersamheit die alle menschen sculdich sijn haren oversten ende hieromme sprect sente pauwels dat god sende sinen sone gheboren van enen wive ghemaect onder de wet opdat hi alle die ghene verloessen soude die waren onder de wet want al was hi na der eweghe gheboert ende oec na sijnre gheesteleker gheboert een here ende een bringhere der wet na der lijfleker gheboert van marien sijnre moeder so woude hi hem gheven onder de wet ende hiermede leert hi ons dat al vleesch ende bloet dat van manne ende van wive gheboren es dat moet van noede ghehoersam sijn ende onder die wet gods ende der heilegher kerken maer die in minnen verhaven sijn ende ute den gheeste gods gheboren werden hare inwendeghe wandelinghe ende haer leven es boven de wet maer niet contrarie der wet ende alsoealse minne verheft den mensche in vriheit alsoe sedt sine neder in ghehoersamheit ende hieromme sijn die hoechste die nederste ende die nederste die hoechste nochtan en sele wi niemene ghehoersam sijn in sonden noch jeghen die ghebode gods maer die macht die god ghegheven heeft den priesteren ende den prelaten die sele wi eeren ende vreesen met reverencien ende aldus sijn wi altoes meer ghehoersam gode dan den menschen dien wi onderdanich moeten sijn in den name gods ende omme gods wille ende hieromme christus die gods sone die boven al was vri ende daertoe die vriheit selve hi woude ghehoersam sijn cayphasse ende pylatuse die in sinen tiden prelate waren der joetscher wet ende god ghedoechde hen dat si dat ordeel gaven over christum dat hi sterven soude ende christus was ghehoersam ende onderdanich haren wille ende gaf hen sine rechte scoudere ende daerop leiden si dat sware cruce ende daermede droech hi onser alre sonden die behouden selen sijn ende hiermede leert hi ons dat niemen gode behaghen en mach die onghehoersam es sinen oversten in dien dinghen die goet ende eersam sijn hoe hoghe hi leeft ochte scouwet opdat hi sijns selfs gheweldich es ende redenen ghepleghen can ende voert so ghebiedt onse here dat wi onse borst gheven den priesteren dat es dat wi ons selfs vertien ende eenvoldegher wijs leven na haren rade ende niet na eyghenre wijsheit ochte na onsen goetdunkene maer wi selen eenwillich ende eenmoedich sijn met onsen oversten alsoe dat si boven alle onse werke die oetmoedeghe borst onser verteghenheit gode offeren moghen ende overmids hare ghebet ende haren dienst ende onse sempelheit sele wi werden vervolt met der wijsheit gods siet alse wi aldus ghedaen hebben alse ic u gheseghet hebbe so hebbe wi pays ende vrede met gode ende met onsen prelaten ende dan sele wi dat ander vleesch van onser offeranden underlinghe tegadere sieden ende eten in heileghen staden alsoe leert ons die figure want onse here wilt dat wi tegadere bliven in enicheit kerstens gheloefs met underlingher trouwen ende minnen ende eersamen seden met heilegher ufeninghen ende in die ghebode gods ende hierinne sele wi leven ende ghespijst ende ghevoedt werden tote in dat ordeel gods maer wille wi desen vrede behouden ende besitten so leert ons die figure dat wi selkewile offeren een manneken ende selkewile een wijfken dat es wanneer dat wi vrede hebben vanbuten ende vanbinnen dan en sele wi niet ledich sijn maer wi selen gode danken ende loven met groten erenste van sinen gaven die leden sijn die jeghenwerdich sijn ende die toe te comene sijn ende wi selen ons vromeleec ende manleec oefenen te gode ende tot allen menschen in alle den dinghen daer gods eere in gheleghet ende ieghewelcs menschen orbore ochte salicheit dit es een manleec offer maer alse ons doghen ende liden toecomt vanbuten ochte vanbinnen in welker wijs dat si dan sele wi saechtmoedich ende gheduldich sijn ende onderdanich gode in allen dinghen ende alsoe offeren wi gode dat wijfken onser ghedoechsamheit die selke stont meer verdient ende gode werdere es dan die dreft der werleecheit maer elc gheoefent te sinen tide es een leven der gherechticheit nochtan seldi weten dat werken ende liden ende al dat wi doen moghen dat en mach ons heilich noch salich maken het en si dat wi gheenicht sijn der heilegher kerken ende gode een lam offeren van ghemeinre cost dat onser alre es ende dat tuucht ons die figure die hierna volcht van der daghelycscher sacrificien dat was een lam smorghens ende een savonts alle daghe want die joden moesten alle daghe gode een lam offeren des maerghens ende des avens al te verberne in die eere gods ende dit was van ghemeinre cost ende hiet sacrificium juge ommedat ment eenpaerleec ende ghedaeds alle daghe doen moeste sonder vergheten altoes te priemtide so namen die priestere een lam van ghemeinre cost dat jarich was ende dat doedden si ende storten dat bloet boven op den outaer der sacrificien ende dan leiden sijt daerop met den offere alle des volcs van israel dat op dien dach gheoffert wart van der ghemeinten ochte van sonderlinghen personen in wat wisen dat sijt daden met ondersceede gheliker wijs alse ic u hier vore gheseghet hebbe ende dit lam was eene volmaecte cierheit ende vrochtbaerheit van alle der sacrificien daer men gode in eerde ende des volcs orbore ende salicheit in sochte ende hiertoe namen die priestere broet ende wijn olie wieroec ende sout ende dit moeste men mede verberren op den outaer ende ute desen outare so namen si j wieroecvat vol berrender colen ende die droeghen si binnen in dat tabernakel op den guldenen outaer ende op die colen verberrenden si welriekende specie dat was gumme uutghelopen sap van iij specibomen dat verdroecht ende verhard was ane die bome overmids hitte der sonnen ende hiertoe daden si cleine vessche die oesteren heeten ende wassen in die see ende dese iiij dinghe te pulvere tegadere ghestoten ende ghewreven elcs even vele dit gheboet onse here te verberne op den guldenen outaer vore sijn anschijn ende en gheen ander dinc meer hoe dese bome heeten ende hare viertuut salic u namaels segghen ende des maerghens vroech alse men dese specie verberren soude so bluschte die priestere iiij lampten op den guldenen candelare ende dit was die ghemeine sacrificie die men alle daghe van noede doen moeste te priemtide wat men anders te doene hadde voert te vespertide so doedden die priestere echter een jarich lam van ghemeinre cost ende dan purgeerden si den outaer van asschen ende van colen ende leidender op dit lam broet ende wijn olie wieroec ende sout ende dit bernede al den nacht over ende niet anders daertoe ende in derselver manieren so droeghen si berrende colen ende van derselver specien daer ic hier vore ave seide ende dit daden si berren al den nacht op den guldenen outaer ende dan ontfuncten si alle die lampten op den guldenen candelare vore die jeghenwerdicheit gods ende die borren al den nacht over tote der priemtijt siet dit waren die sacrificien der joden die anders niet en sijn dan voergaende figuren der doet ons heren jhesu christi ende des diensts dies men nu pleghet in die heileghe kerke want moyses gaf die figure ende alle die sacramente diere inne verborghen waren ende hieromme alse sijn tijt quam dat hi onse ierste paesschen ende der joden leste vereneghen woude doe moeste men dat paeschlam der ouder wet ende der nuwer in enen tide doeden offeren ende eten want doe moyses dat volc ons heren leiden soude ute egipten in dat lant der gheloften doe moeste ieghewelc huus met sijnre famielien doeden ende eten een ghebraden lam opdat si behoedt worden van der gadoet ende van alre siecheit ende hieromme aten si alle jare een paeschlam in der ghedinkenessen datse god ghevrijt ende gheloest hadde ute egypten van haren vianden ende van dienste der heidene ende alsoe ghelikerwijs doe christus sijn volc leiden woude ute egypten dat es ute donkerheit der hellen ende ute alre qualen der sonden in dat eweghe leven doe ghinc hi op in jherusalem ende at met sinen discipulen dat paeschlam der ouder wet ende ommedat hi j ewech priester was alse ons die prophete leert so begonste hi doe die ierste messe die ye ghedaen was ende nam broet ende wijn ende ghebenediet ende consacreerde dat in sijn vleesch ende in sijn bloet ende gaf sinen jongheren j levende lam dat hi selve was ende dit es onse paeschlam dat wi dageleex eten dat ons ghebraden es ane den cruce in dat vier der minnen ende der maertilien ende dit es eene spise al den huusghenoeten kerstens gheloefs want die sijn alle een huus ende ene familie ende alle die dese spise met der sielen eten die ghesmaken ewechs levens want si leven in gode ende god in hen ende si werden behoedt van qualen der sonden maer die met den tanden eten ende met der sielen niet die woenen in die doet ende si eten hare verdoemenesse ende hieromme wille wi dit lam salichleke eten met allen goeden menschen so moete wi ghedinken sijnre passien sijnre minnen ende sijnre doet ende die sele wi offeren alle daghe onsen hemelschen vader met alle der sacrificien der heilegher kerken ende alsoe daden die joden si moesten alle daghe gode offeren j lam dat haerre alre was al te verberne op den outaer der sacrificien met al haren anderen offere dat si daden ende hiermede berrenden si broet ende wijn olie wieroec ende sout ende aldus dede chrisus onse priester doe hi onseralre lam gheven woude ter spisen ende daerna leveren in die doet doe wart sijn herte berrende van minnen ende sprac te sinen jongheren met begherten hebbe ic begheert dese paesschen met u te etene eer ic doeghe doe nam hi broet ende wijn ende consacreerde onse heileghe sacrament ende dat selve levende broet ende die kelc sijnre passien bernede op onsen outaer dat was in enicheit sijnre herten ende daermede bernede hi olie sijnre ontfaermherticheit ende wieroec sijnre devocien want die heileghe kerke sprect dat hi sine oghen opsloech ende dancte sinen hemelschen vader ende daermede bernede hi oec sout daer wi wijsheit mede verstaen want die subtijlste vont ende die innechste behendicheit die men ghedinken mach dat es dat wi christus vleesch eten ende sijn bloet drinken ende overmids cracht dier spisen gheesteleec verwandelt werden in een leven met heme dat j fundament es alre heilicheit ende dese dinghe werden gheoefent in dat ambacht der heilegher kerken ende si berren in elcs goets menschen herte ende hierna sele wi merken hoe christus onse priester stont vore die gerechticheit gods doe hi onseralre lam offeren soude in die doet doe wart dat lam dat was sine ghevoelleke nature in anxte ende verveert ende sprac te sinen jongheren mine siele es bedroeft tote der doet ende hi ghinc voert van sinen jongheren ane den berch van oliven ende ghinc in onsen tabernakel dat was in sine inwendicheit ende na der ghevoelleecheit so bat hi sinen hemelschen vader ocht mogheleec ware dat hi den kelc der passien heme avename want sijnre naturen vereisde vore die bittere doet die hi liden soude ende die hi wel wiste dadt voersien was van beghinne der werelt ende altehans boechde hi sine knien vore die gherechticheit gods ende op den guldenen outaer dat was op die werdicheit die hi te gode hadde so offerde hi mirre oesteren galbaen ende wieroec niet datselve dat die joden offerden maer die dinghe die daer mede betekent waren want hi was doe selve j mirreboem dat es j boem der bitterheit want sine lijfleke nature was in bevenden anxte ende sijn gheest berrende in staerken brande van minnen ende ute desen tween so vloyde die mirre dore die scorse van den boemen dat was bloedich sweet ute sinen heileghen lichame al es die mirre groene ende gracioes den oeghen dese mirre was roet ende groene ende vele gracioeser den oeghen gods maer roke ende smaec was so bitter ende so staerc in den viere der minnen dat j inghel christum troeste ende confoerteerde in den stride ende hiertoe dede christus saechtmoedeghe ghedoechsamheit die wi den cleinen oesteren gheliken die in sculpen ligghen alsoe cleine alse eens menschen naghel hare vesch es versch ende teeder want si leven met den dauwe ende si sijn sere goet der borst ende aldus was christus cleine ende ghelatens willen na den gheeste weec ende teeder in der naturen ende sijn leven was al gracie ende hemels dau ende dese dinghe sijn goet der borst want si maken vrede van herten in allen doeghene ende hiertoe dede christus sine puere onnoeselheit ende sine oetmoedeghe ghehoersamheit ende dit betekent ons die galbaen dien die joden offerden want galbaen es gumme ochte sap van enen crude heedt ferula sijn sap es wit alse melc ende hiermede versteet men die puerre onnoeselheit ons heren dat sap es so edel ende so staerc van roke dadt alle serpente verwint ende verdrijft ende alsoe dede die oetmoedeghe ghehoersamheit ons heren jhesu christi die verwan ende verdreef alle die serpente der hellen want ghelikerwijs dat ons dat serpent verwan in adaems onghehoersamheit alsoe hebben wijt weder verwonnen in christus ghehoersamheit want ghehoersamheit es dat binnenste maerch alre doechde ende alsoe es galbaen dat binnenste maerch van enen boeme ochte van enen crude dat enen boeme ghelijct ende heedt ferula daer men die scoliere mede sleet want ghehoersamheit heeft onse viande in oommacht gheslaghen ende onse doet ghedoedt ende toe deser ghehoersamheit soe dede christus onse priester berrende devocien ende innech ghebet ende dit betekende die wieroec dien die joden daden met der specien die si verbernden op den guldenen outaer ende doe christus dese iiij dinghe offerde op die weerdicheit die hi te gode droech doe ghelach die strijt tusscen sinen gheest ende sin lijfleke nature want die nature gaf hare onderdanich ende wart berrende in enen viere van minnen met den gheeste ende aldus volbrachte hi in enen vertiene sijnsselfs die bede die hi driewerf ghebeden hadde sinen vader niet mijn wille maer dijn wille moete ghescien ende altehans met enen staerken vrien moede ende met melder herten offerde hi heme willichleec in die doet want nieman en was machtich dat onnoesel lam te doedene jeghen sinen wille maer alsosaen alse onse lam verwonnen wart van minnen ende hemselven overgaf in die gherechticheit ende in die moghende hant sijns vader ende in die hande alle sijnre viande siet in desen vrien overghevene wart die vader gherenen in derselver minnen ende in uutvloyender ontfaermherticheit tote onser noet alsoe dat hi ghedoeghen woude judasse ende den fellen joden haren wille te volbringhene in sinen sone doe quam judas vore ridderen ende vore knechte die van den prince der priestere ghesent waren christum te vane ende overmids sine quade ghierecheit met valscher groeten ende met enen cussene dat j teken was van minnen so leverde hi onse onnoesel lam in ghewapender hant den nideghen joden ende si grepene ane met toerneghen moede alse verwoedde honde ende al ghebonden trocken sine alse enen mesdadeghen mensche van huse te huse tote den oversten prince dat was cayphas die doe bisscop was der joden ende si ghinghen hem toe met slaghen ende met stoeten ende met fellen versmaedden waerden ende met alle der onwerden die sie ghepeisen mochten ende hi ghedoeghet al alse een onnoesel scaep dat niet en weet ende hemselven met waerden noch met werken ghehulpen en can ende aldus was hi al dien nacht over in confusien van buten ende die doet die hi van minnen begrepen hadde omme onsen wille die berrende op den outaer der sacrificien dat was in sijn herte van binnen dat hi die volbringhen woude met alle dien doeghene dat daer toe behoerde ende in sinen verhavenen gheeste op den guldenen outaer vore die jeghenwerdicheit gods so bernede hi die werdeghe specie daer ic hiervore ave seide ende doe ontfuncte hi alle onse lampten op dien candelare van goude want al dat hi was ende alle die gaven die hi ontfaen hadde van sinen hemelscen vader die woude hi ons deilen ende daermede woude hi ons lichten ende berren in onsen tabernakel dat es in die heileghe kerke maer wi moeten die lampten voeden met onser olien dat es met caritaten ende met onsen heileghen werken want al eest dat die lampten der ghenaden gods altoes berren in die ghemeinheit der heilegher kerken sowat mensche die selve en gheene olie en brinct si en berren heme niet want hi es buten der ghemeinheit ende god gheeft gracien omme gracie dat es dat wi overmids sine gracie met goeden werken verdienen meer gracien alsoe voede wi die lampten met onser olien ende bliven gheenicht der heilegher kerken van dat alle zevene der lampten opten candelare berren snachs ende maer drie sdaeghs ghi selt weten dat in den tabernakel der joden vij lampten borren in der nacht ende iij in den daghe ende hier in der heilegher kerken berren oec vij lampten in den staet der gracien ende daerboven iij in den staet der glorien want den staet der gracien gheliken wi der nacht ochte der maerghenstonden die noch donker es want wi wandelen noch in den lichte kerstens gheloefs ende behoeven dat ons alle die lampten lichten ende berren opdat wi striden ende verwinnen ende met victorien comen in die oppenbaringhe gods die wi den claren daghe geliken daer selen berren die iij nederste lampten eweleec in christus menscheit ende in alle die hem toebehoeren die ierste lampte es heileghe vreese dat es oetmoedeghe reverencie te gode die andere underlinghe trouwe ende goedertierenheit die ieghenwelc hebben sal toe den anderen die derde lampte es kinnesse met onderscede alre dinc die andere iiij lampten die ons nu wisen ende verheffen te gode die selen daer wiken den eweghen daghe in den onbegripeleken lichte der glorien gods ghelikerwijs dat die sterren wiken ende verblinden te middaghe in den lichte der sonnen alsoe dat wi haers lichts niet gheware en werden noch en behoeven nochtan bliven si altoes staende in hare stade ende alsoe bliven oec die lampten dat sijn die gaven gods eweleec in onser sielen in meerre cierheit ende claerheit dan si nu sijn ende dit moechdi merken aldus die vierde lampte dat es die gave der staercheit daer wi nu mede striden ende verwinnen alle dinc maer alse wi volstreden hebben ende seghe ghevochten so en behoeve wi der wapenen niet meer omme striden maer si bliven ons in ewegher eeren ende al dat wi daermede vercreghen hebben want alse dat comt dat volmaect es so late wi dat van den deele es sprect sente pauwels ende alle gaven sijn ghedeilt sprect hi op ene andere stat maer god blijft altoes onghedeilt ende al gheheel die gave der staercheit doet ons striden omme te vercrighene gheheele macht in gode ende di sele wi hebben alse wi christo gheenicht werden in die glorie gods die gave des raeds leert ons alle dinc vertien ende versmaden opdat wi boven alle dinc verhaven werden in enicheiden met gode ende dit sal ons ghescien alse ons christus vertoent dat aenschijn sijns vader in volre glorien ende wi sijn troen ende sine woeninghe werden in ewegher eeren dan sal ons ghenoeghen overmids die gave der verstendicheit moghe wi nu bekinnen alse in enen spieghel ende in een ghelikenesse maer dan sele wi scouwen in den sone gods van anscine te anscine ende bekinnen alsoe wi bekint sijn want met onbedecten anscine sele wi scouwen die glorie gods ende verwandelt werden in die selve glorie van claerheiden in claerheiden want die glorie die in redenen es ende mate heeft die moet wiken der glorien gods die boven redene es ende sonder mate die sevende lampte dat es die gave der wijsheit die gheeft ons nu kinnesse ende smaec eenre druppen der goetheit gods ende die druppe es so soete dat si verwint allen troest der werelt ende al dat gode onghelijc es maer in den eweghen daghe der glorien sal ons die heileghe gheest bevaen in overweseleker minnen ende wi selen overvloyen in claerheiden in waerheiden ende in onbegripeleker smake alre salicheit nochtan selen die seven lampten daer christus die heileghe kerke mede gheciert heeft lichten ende berren eweleec in die ghemeinheit der heileghen dat es in allen ordenen ende in allen wisen van glorien ende van loenen daer redene ende caritate kinnen ende minnen ende werken sal met ondersceede maer daer die heileghen verhaven sijn boven redene in een bloet ghesichte daer es die claerheit so onmateleke groet dat alle die lampten verblenden moeten ende wiken den overganghe der sonnen der gherechticheit nu laet ons dan olie gaderen in onse vate al sijn die lampten ghemeine allen heileghen si selen nochtan ieghewelken lichten ende berren na sijnre maten dat hi olie brinct van goeden werken ende die en gheene olie en brinct hi sal gheworpen werden in die uterste donkerheit ende sijns en wert nemmermeer raet hierave nu niet meer ic wille voert spreken van der werder sacrificien die christus dede tote onser salicheit alse hi dien nacht overleden hadde met groter confusien ghelikerwijs dat vore gheseghet es te priemtide leiddene joden ende heidene al ghebonden met groten nide ende met eenen tekene gheesteleker gherechticheit ende met valschen ghetughe vore cayphasse ende vore pylatuse ende vore herodesse ende hi wart versmaedt ende bespodt alse j doere verordeelt ghehalsslaecht ende bespouwen in sijn anschijn ghecroent met doernen anebeedt in sceerne ende gheslaghen met gheeselen ende met enen stocke van riete ende menich ander torment dat hi ghedoechde alsoe alse ons die ewangelie leert ende hi doechde oec vele vanbuten ende vanbinnen dat ons verborghen es ende niet bescreven ende aldus offerde christus hemselven in die doet omme onser alre salicheit ende die vrocht van sijnre sacrificien wast ende vernuwet alle daghe in dat ambacht der heilegher kerken want alle die dienst ende die ufeninghe die met sijnre doet gheenicht es die moet gode altoes behaghen ende en gheen ander ende hieromme sijn si alle verbannen ende vermaledijt die alsoe leven ende sterven datse christus in sijnre sacrificien gode niet gheoffert en heeft maer die quaetste van allen desen dat sijn die ghene die also heilich wanen sijn dat si der doet christi noch ufeninghe der heiligher kerken niet en behoeven want ghelikerwijs dat die joden in der figuren alle daghe moesten gode offeren j lam van ghemeinre cost soude hare dienst vrochtbaer sijn ende gode behaghen alsoe moet nu die heileghe kerke alle daghe in haerre sacrificien gode offeren onseralre lam jhesum christum sine passie ende sine heileghe doet anders en mochte wi gode nemmermer behaghen ende hierane moechdi merken dat alle heilicheit van beghinne der werelt ghefundeert ende ghewortelt es in de passie ende in die doet ons heren ende dit willic u toenen met eenre figuren die ons moyses bescrijft in den boeke der sacrificien in den sestienden capitele ende gheboet onse here aldus moysesse dat aaron sijn broeder altoes alse hi woude niet en ghinghe in dat binnenste heileghe dat binnen den syle was opdat hi niet en storve want ic sal hem mi daer oppenbaren sprac onse here in ene wolke maer hi moet dese dinghe vore doen die hierna volghen ende dat en mach maer eenwerf des jaers sijn dat es op den tienden dach van septembre dat heete wi spelmaent dan sal hi offeren j calf vore sine sonden die meester inder istorien sprect dadt moeste sijn ene roede veerse van iij jaren ende hi moeste nemen van ghemeinre cost al des volcs ij bocke voer haerrealre sonden ende enen weder in holocaustum dat es al te verberne in die eere gods ende alse hi hem ghedwaghen hadde so dede hi ane ornament na die maniere der minder priestere ende alse hi die diere gode gheoffert hadde so sprac hi sijn ghebet vore hemselven ende vore sijn huus doe sette hi die ij bocke in die dore des tabernakels ende warp j lot op ieghewelken opdat hi weten mochte welken hi gode offeren soude vore die sonden des volcs ende welken hi den volke behouden soude ende al levende senden in die woestine ende na dat die lote vielen so doetde hi den eenen boc vore alle die sonden des volcs ende hi doetde dat calf dat was die veerse daer ic tehans ave seide vore sine sonden ende vore die sonden sijns huus doe nam hi van den bloede des bocs ende der veersen ende een wieroecvat vol berrender colen ende vele van diere specien die men bernde op den guldenen outaer ende daermede ghinc hi in binnen den seyle in dat heileghe der heileghen ende dede die specie berren ende vervulde dat oraculum alse met eenre wolken van roeke ende van goeden gore opdat hi die moghentheit gods aensien mochte sonder sterven doe nette hi sinen vingher in dat bloet dat hi brachte ende besprayde sevenwerven vore die stat der ghenadicheit gods te orientenweert ende also menichwerf dat paviment ende met denselven bloede besprayde hi ende purgeerde sevenwerf dat tabernakel buten den seyle ende sijn paviment ende van denselven bloede storte hi op die hoerne des guldenen outaers ende besprayde sevenwerf met sinen vinghereende al dat tabernakel met den outare dat ghesedt was in midden dat volc van israel dat purgeerde hi aldus van den smetten ende van der onsuverheit diet ontfaen hadde van haerrealre sonden ende niemen en was met hem in dat tabernakel daer hijt aldus purgeerde ende dese ghenadicheit volbrachte ende hierna ghinc hi uut tote den levenden bocke ende leide sine hande op des bocs hoeft ende belide ghemeinleec alle die sonden des volcs van israel ende beedde ende bat in dies bocs hoeft ende sende dien boc in die wustine met eenen snellen mensche die daertoe bereet was ende alse aaron dien mensche met den bocke gheleidt hadde buten den volke so keerde hi weder toe den tabernakele ende dede ute al dat ornament dat hi vore ane ghehadt hadde van diesmaels dat hi den tabernakel suverde ende heilichde ende dwoech sinen lichame met watere in ene heileghe stat ende hi dede ane sijn precioes bisscopleec ornament ende offerde dien weder daer ic hiervore ave seide in holocaustum dat es al te verberne in die eere gods ende daermede verberrende hi dat binnenste vette van der veersen ende van den bocke die vore sonden gheoffert was met alle den nieren die daertoe behoerden ghelikerwijs dadt god gheboden hadde doe namen iij priestere al dat vleesch van den boc ende van der veersen dat vore sonden gheoffert was ende met wies bloede dat tabernakel ghesuvert ende gheheilicht was ende droeghen dat vleesch buten den volke ende verborrent met den velle ende met den messe die ierste priester warp dat vleesch in dat vier die ander verberret te pulvere ende te asschen die derde goet water dore die asschen ende met dien watere worden si ghedwaghen ende ghesuvert al dat jaer over van haren sonden ende daerna daden si ute hare ornament ende dwoeghen haren lichame met watere ende dadenane haersselfs cleedere ende keerden weder toe den volke ende dan waren si onsuver tote der vespertijt siet met deser figuren beginghen die joden dat jaerghetide der doet ons heren die toe te comene was die wi nu begaen dat si leden es maer si moesten dit doen in septembre dat es na den oechst alse die tijt vervult was met coerne ende met wine ende met allen uutwendeghen vrochten tote enen tekene dat die doet christi die werelt vervullen soude met ghenaden ende met allen gheesteleken vrochten ende alsoe ghelikerwijs in den beghinne doe god die werelt maecte doe cierde hise met lijfleken vrochten maer doe hise weder hermaecte met sijnre doet doe cierde hise met gheesteleken vrochten ende hieromme volghe wi den gheeste ende begaen dat jaerghetide ter rechter tijt dat christus staerf omme onsen wille dat jaerghetide dat die joden beghinghen dat was gheheten die feeste der ghenadicheit gods want op dien dach quam moyses van den berghe neder ende brachte boetscap toe den volke dat god ghesaect ware ende dat hi hen vergheven hadde die sonde van den calve dat si ghemaect hadden ende anebeedt ende alsoe es christus van den hemele neder comen ende heeft ons gheboetscaept dat ons god alle onse sonden vergheven wilt eest dat wi hopen ende ghetrouwen in sine doet die dach der joden was oec j dach van gheeselinghen ende van penitencien want beesten ende menschen ende oec die kindere van vij jaren moesten darven ende vasten van der eenre vespertijt tote der andere ende alsoe behoert oec ons allen sunderlinghe penitencie te doene op dien dach dat christus doechde omme onsen wille ende alsoealse si op dien dach vastten ende baden vore die dode alsoe sele wi nu vasten ende bidden vore die ghene die in doetsonden sijn ende vore onsselven ende vore alle die in dat vaghevier sijn ende op dien dach der ghenadicheit so purgeerde die bisscop der joden dat tabernakel ende al dat daertoebehoerde met dien bloede dat gheoffert was vore alle die sonden des volcs van israel ende alsoe dede christus onse bisscop hi purgeerde die heileghe kerke dat sijn alle dieghene die hem toebehoeren met sinen preciosen bloede dat hi offerde sinen hemelschen vader vore alle die sonden der werelt ende dit leert ons cleerleec die figure want si sprect dat die overste bisscop der joden op dien dach der ghenadicheit moeste nemen ene rode driejareghe veerse van sijnsselfs properen goede ende die moeste hi doeden ende offeren vore hemselven ende vore die sonden sijns huus ende in deser wijs offerde christus sinen eighenen lichame in die doet die precioes was ende teeder alselke martilie te doeghene bloedich roet overmids die slaghe der gheeselen drie jaer out in ghemeinen kinnesse der joden ende dese offerande dede hi vore hemselven ende dore sijn huus want hi droech vriwillens onseralre sonden ende die en ghene sonden en bekinde hi es omme onsen wille sonde worden sprect sente pauwels want hi woude doeghen ende verworpen ende versmaedt sijn alse j sondare die er doet ende alre scanden verdient hadde ende hiermede offerde hi j lam al te verberne in die eere gods dat was sijn onnoesel leven in eweghen brande van minnen ende hi offerde oec ij bocke vore die sonden der werelt dat was sijn gheesteleec leven ende sijn ghevoelleec leven dese ij levene waren beide ghelostich ende heet omme ons te doeghene maer si waren onweert ende stinkende alse bocke vore der joden oeghen ende hierop warp christus onser alre biscop lote welc leven hi doeden soude vore onse sonden ende welc hi ons levende behouden soude ende senden in die wustine doe viel dat lot op sijn ghevoelleec leven ende dat gaf hi vrileec in die doet doe sette hi dat ghesteleec leven vore die jegheweerdicheit gods ende in dat hoeft sijns gheesteleken levens dat was in sine persoenleecheit so bat hi ghemeinleec vore alle die sonden der werelt ende sende dat gheesteleec leven met onseralre menscheit ende met onsen sonden in die hemelsche wustine dat hi ons daer eweleke god ende mensche leven soude want hi sende sinen gheest in die hande sijns vader nemmermeer weder te keerne in sterfleker naturen ende na der figuren so es dit ons j teken dat die sonden vergheven werden overmids sine doet ende oec sprac die figure dat die bisscop der joden sinen lichame in water dwoech alse hi dese offerande dede ende alsoe dwoech christus sinen lichame dat es die heileghe kerke in sijnre offeranden met sinen watere ende met sinen bloede ende na der figuren so dede hi ane ornament der cleinre priestere want hi was onnoesel suver ende oetmoedich tot der doet des crucen ende hi nam dat heete bloet van sijnre offeranden ende j wieroecvat vol berrender colen dat was sijn herte vol berrender minnen ende in deser minne berrende sijn ghebet ende al sijn heileghe leven ende dit was die specie die hi nam daer hi mede inneghinc binnen den seile in dat heileghe der heileghen ende vervulde dat oraculum dat was enicheit sijns gheests met den roeke ende met den goeden gore sijnre heilicheit ende sijnre martilien ende aldus stont hi vore die jeghewerdicheit gods ende hi nette sinen vingher in sijn precioes bloet ende bespraide sevenwerf met sinen bloede te orientenweert die stat der ghenadicheit gods want te seven stonden heeft hi vriwillens sijn bloet ghestort vore onse sonden ende in die eere gods ende hiermede heeft hi ons ghesaect die gherechticheit sijns vader ende heeft ons vercreghen ghenade ende verlatenesse al onser sonden eest dat wi gheloeven willen ende heme met trouwen dienen ende hieromme alse hi dese offerande dede so scoerde die cortine in den tempel tusschen dat heileghe ende dat heilichdoem tote enen tekene dat hi ons den inganc des eweghen levens gheopent hadde ende al dat ons middelen mochte aveghewasschen met sinen bloede ende hi bespraide oec dat paviment opdat wi enicheit des gheests altoes volclemmen mochten alse wi wouden ende in der selver maniren bespraide hi met sinen bloede dat tabernakel buten den seile ende sijn paviment ende die iiij hoerne des guldenen outaers opdat wi in der heilegher kerken ghepurgeert ende gheheilicht mochten werden ende dat al onse leven gode ontfankeleec worde dat anders niet sijn en mach dan in die cracht sijnre doet ende in den uutstortene sijns heilichs bloeds ende hieromme was hi allene in die heileghe kerke doe hi dese ghenadicheit volbrachte want sijn inwendeghe werc was verborghen alle der werelt ende dat wrachte hi allene ende dat heeft ons meer verloest dan sijn uutwendeghe doeghen want het was die forme des doeghensvanbuten ende hieromme sprect die figure dat hi met sinen vinghere dat bloet spraide want sijn bloetstorten ende al sijn doeghen was overmids den heileghen gheest ende met sinen vrien wille nochtan volmaecte sijn uutwendeghe doeghen sijn binnenste werc in ewegher eeren ende dit toent ons die figure want alse die bisscop der joden dat tabernakel purgeerde ende heilichde doe was hi allene binnen ende ghecleedt alse die mendere priestere maer alse hi holocaustum dede so was hi buten vore al dat volc ende ghecleedt alse j bisscop ende alsoe in derselver wijs christus onse bisscop die ghinc in vore sine doet in die enicheit sijns gheests ende in die cracht sijns ghebeeds ende sijnre minnen ende doe stont hi oetmoedech ende ghehoersam achter sijn volc met doechden ghecleedt alse j dyaken ochte j cleinpriester ende offerde sijn heete bloet sinen hemelschen vader ende daermede worde wi ghesuvert ende gheheilicht in sinen gheeste ende dit werc was verborghen alle der werelt maer doe hi buten quam doe stont hi oppenbaer vore al dat volc ende keerde sinen rugghe in orienten ende sijn anschijn in occidenten opdat wi merken mochten dat hi adaems sonde die in orienten ghesciede ende alle sonden achter sinen rugghe gheworpen hadde ende al vergheven eest dat wi ghenade soeken ende sijn glorioes anschijn ane beden te orientenweert so wilt hi ons confirmeren ende onse voerhoeft tekenen met sinen heileghen bloede dat onse crisme es die niemen gheven en mach dan die bisscop ende die crisme es ghemaect van olien ende van balsamen ende hieromme gheeft ons christus olie dat es den heileghen gheest ende hi gheeft ons balsame dat es sine heileghe verdiente opdat wi heilicheit ontfaen ende niet en verrotten noch en verderven in onsen sonden ende hieromme offerde hi sijn onnoesel leven in den outare des crucen al te verberne in die eere gods ende daermede offerde hi nieren ende vette ende al dat hem troest ende smaec gheven mochte in hemel ende in eerde maer dat vleesch van der roeder veersen dat was sijn ghemaertilide lichame dien namen ij priestere ende droeghene buten der stat al te verberne in asschen ende dore die asschen ghoet die derde priester water ende met dien watere werde wi ghedwaghen al dat jaer over van onsen sonden ghelikerwijs dat die joden worden in der figuren christus ende cayphas dat waren ij priestere die dat vleesch leverden den heydenen al te verberne in der maertilien maer die derde priester die ons dat water dore die asschen ghoet dat was die riddere die met den speere den doeden lichame in sine side stac ende daerute vloyde ons die heileghe doepe ende die andere sacramente die ons suveren van sonden ende die alle jare vernuwen in der heilegher kerken ghelikerwijs dat si daden in der synagoghen maer die priestere die die sacrificie daden in der synagoghen die bleven alle onsuver tote der vespertijt dat was die tijt dat die sone gods mensche wart ende sine side opdede ende daerute sijn water gaf die daerinne ghewasschen wert hij es suver ende ghesont ende keert weder te sinen volke dat es toe denghenen die leven in kerstenen gheloeve ende dese sacrificie sprect onse here sal wettich ende ewich sijn niet die sacrificie der joden want si es vergaen maer die sacrificie der heilegher kerken die es wettich ende die vrocht die daerna volcht es eewich want nadien dat die joden reine worden overmids dat water dat men ghoet dore die asschen van der roeder veerden so moghe wi wel reine werden overmids dat water dat ons vloyt ute den ghemaertiliden lichame christi ende hieromme alle dieghene die dit water gherinen die werden temale suver want onse sacramente sijn volmaect maer die die asschen der joden roerden die bleven alle onsuver tote der vespertijt dat christus die clare sonne nederdaelde tote der doet des crucen ende ons die heileghe sacramente gaf ute sijnre siden die die figure der joden volbringhen toe der waerheit die si betekende want die joden die onsuver waren in der ouder wet die moesten ghewasschen werden op den derden dach ende op den sevenden dach ende op den achtendach daden si offerande gode ende den priesteren na die wet gods ende na die maniere dat die vlecke haerre sonden was ende alsoe worden si ghesuvert ende keerden weder tote haren volke ende dit was hare sacrament der penitencien ende alsoe eest nu met ons in den beghinne ons levens alse wi gheloeven in den vader ende in den sone ende in den heileghen gheest dan hebbe wi iij daghe ende werden ghewasschen in der doepen in dat heileghe water dat ons christus ghecocht heeft met sijnre doet ende dan ghelove wi te levene na die wet christi die ons die iiij ewangelisten leren ende bescriven ende alsoe hebben wi vij daghe ende overmids onse goede werke werde wi anderwerf ghedwaghen in den heileghen gheest ende alsoe volcht die achtenste dach dat wi offeranden doen ende keren weder tote onsen volke dat sijn die uutvercoerne gods maer werde wi noch onsuver in doetsonden so behoeve wi echter iij daghe dat es gewarich rouwe biechte ende gnoechdoen so werde wi echter ghewasschen in dat water der penitencien maer hierna moet volghen die sevende dach dat es dat wi meinen ende begheren selen tote den inde van onsen levene gode te dienne alsoe werde wi suver ende ghesont ende dan sijn wi selve gods offerande ende keren weder tote onsen volke in dat eweghe leven maer eest alsoe dat die sondare versuemt ochte versmaedt den derden dach dat hi niet ghewasschen en wert in dat sacrament der penitencien hoe heilich hi scene ochte wat hi doechde wrachte hi en mach niet ghesuvert sijn op den sevenden dach in den heilegher gheest maer hi wert gesceeden ute der ghemeinheit der heilegher kerken ende blijft verloren ende verderft van den volke van israel dat gode bescouwen sal ende dit was oec die wet der joden maer leven wi in der gracien gods al valle wi dan in cleine ghebreke die men dagheleex nuemt wi en sijn maer ontreint tote der vespertijt dat es alse wi ons selfs ware nemen dan daelt ons die sonne der ghenaden neder ende in der gracien gods werde wi ghedwaghen ende keeren weder in enicheit met denghenen die gode besitten ende dit vende wi oec in der figuren van dien dat aaron eerstwerf offerde ende dat hemelsche vier quam inden outaer ic mochte noch vele wonders segghen hoe die joden bevlect worden ende hoe si daerave ghesuvert worden in menegher wijs maer dat latic al bliven mi dunct dats ons niet noet en es maer die dinghe die ons leeren hoe wi leven selen ende die ons verwecken ochte verbliden in den dienst ons heren die sijn ons orboerleec ghehoert ende hieromme willic u noch segghen van der sacrificien die aaron dede ende sine navolgheren met den joetschen volke hoe wel dat si gode behaechden in dien tide der figuren maer die sacrificie die christus selve dede ende die sine navolgheren noch doen met den kerstenen volke die behaecht gode alsoevele bat ende si es alsoevele edelre alse die waerheit es vore hare figure ende alse j mensche es vore sine scadue ende alse god es edel vore alle creaturen nu verstaet mi vele rechte doe moyses die prophete na den ghebode gods ghemaect hadde die heileghe salve daer hi aaronne ende sine sonen mede consacreerde priester te sine op dienselven dach dat si volwijt waren doe brachte al dat volc van israel sine offerande alsoe alse moyses ende aaron van gods weghen gheboden ende dat waren scape ende rindere ende gheite ende duven ende die dinghe die ic u hier vore ghenoemt hebbe ende hierave nam aaron die rechte scouderen ende die borste die hem van rechte toebehoerden al dat ander leide hi op den outaer der sacrificien sonder vier want hi hadde dat eerdsche vier ute ghedaen doe recte hi sine hant uut ende ghebenedide dat volc van israel ende hi ghinc met moysesse in dat tabernakel beeden ende altehans quamen si weder ende ghebenediden beide dat volc doe oppenbaerde hare die glorie gods alle den volke want god sende j vier van boven dat verberrende alle die offerande die op den outaer lach ende alle die dat saghen die vielen neder in hare anschijn ende loefden gode want si bekinden in dien teekene dat hare offer gode ontfankeleec was ende dit vier dat hen god ghegheven hadde behielden die priestere altoes berrende dach ende nacht want hen en was niet gheorloeft enech vremt vier te hebbene in den outaer gods maer daerna doe si ghevoert worden ute haren lande in babilonien doe begroeven si dit vier onder die eerde van dien dat twee van aarons sonen vremt vier offerden daer si tehans om storven maer op dienselven dach dat si dit vier van gode ontfinghen so nam nadap ende abyu aarons sonen wierroec ende vremt vier in hare vate ende altehans quam j vier der wraken van gode daer si beide in bevaen worden ende bleven doet in enen oghenblicke vore die jeghewerdicheit gods want god en woudse niet sparen in die sonde alselker onghehoersamheit nu verstaet wat ic hiermede meine doe christus die gods sone dien ic moysesse ghelike doe hi sine bisscoppe ende sine priesteren consacreeren ende wien woude doe ghereidde hi sine crisme ende sine olie dat was op dien dach der ghenadicheit dat hi doechde ende starf omme onsen wille doe maecte hi dese edele confectie daer onse bisscoppe ende onse priestere mede ghewijt ende gheheilicht sijn maer die apostele en waren noch doetertijt niet wel bereet alselke heilicheit te ontfane ende hieromme woudse onse here leeren na sijn opverstannesse met waerden ende met werken ende met vele tekenen opdat si ghesterct bleven int gheloeve ende suvere vate worden priesterleec ambacht te ontfane ende altehans na sine opvaert worden si bereet want si verloechenden heersselfs ende versmaedden allen troest der werelt ende volchden christum na boven alle hemele met rechter meininghen met innegher devocien ende met herteleker liefden ende si waren vastende wakende ende beedende ende aldus bluschten si dat eertsche vier in den outaer der sacrificien dat was in haren herten ende alsoe worden si bereet dat hemelsche vier den heileghen gheest te ontfane want si worden selve eene weerdeghe offerande gods ende op den viftichsten dach van onsen iersten paesschen dat christus opverstont so oppenbaerde hare die glorie gods op den berch van syon daer si saten vergadert in enicheiden in vreden daer worden si alle vervult met den heileghen gheest ende ontfinghen die nuwe wet ende daertoe den here der wet in vleescheleken herten ende hieromme waren si bekeersam haestich ende bereet tote allen doechden want si ghevoelden rechter karitaten te gode ende tote allen menschen ende daerinne hanct alle die wet ende die propheten maer die joden ontfinghen die oude wet in steinen tafelen want si waren altoes onghebroecsam ende hart ende lichte nedervellich in ongheloeve ende hieromme ontfinc moyses die wet der ghebode op den berch van syna want syna luudt alsoe vele alse ene uutgaende becoringhe ochte proevinghe ende in die ghebode gods wert ieghewelc mensche becoert ende gheproeft ochte hi te gode behoert ochte niet ende syna luudt oec alsevele alse j ghebot ochte ene mate want alle die ghebode sijn te houdene alse j ghebot ende die j brect hi es van allen sculdich want si sijn alle ene mate ons levens ende sowie die mate niet en brinct ten ordeele gods hi moet eweleec verdoemt bliven maer die minne die die apostelen ontfinghen die es sonder mate ende hieromme waren si overvloedich vol ende uutvloiende in allen doechden want ghelikerwijs dat aaron die bisscop der joden op den dach dat hi volwijt was sine hant uutrecte ende ghebenedide dat volc alsoe dede oec sente peeter onse bisscop op dien dach dat hi volwijt was so recte hi sine hant uut ende ghebenedide dat volc ende vertrac hen die prophecie die johel die prophete bescreven hadde over langhe jare te voren dat god soude senden sinen gheest over al vleesch dat es te verstane in manne ende in vrouwen ende hoe si propheteren souden ende visioene sien ende droeme droemen ende vele tekene die ghescien souden in hemel ende in eerde vore den lesten dach daerna vermaende hi hen dat jhesus christus vele teekene ende mirakelen vore hen ghewracht hadde ende toecomende dinghe voreseecht hadde ende dat sine met rade ende met den vorewetene gods in quader menschen hande ghelevert hadden in die doet ende datten god opverwect hadde ende ontbonden die pinen der hellen daerbi dadt onmogheleec was dat hi ghehouden worde van der hellen ende dit proefde hi hen met vele veersen in den psalmen davids dat sine siele in die helle niet bliven en mochte noch dat sijn lichame niet verrotten en mochte ende dit toende hi hen claerleec dat david christum hiermede meinde ende niemen anders maer dat hi opverstaen ware ende opghevaren ende sate ter rechter hant sijns vader dit tuucht oec de prophete david ende wi tughen oec sprac sente peter dat hi sinen heileghen gheest in ons ghesent heeft die in ons werct ghelikerwijs dat ghi hoert ende siet doe si dit sermoen hoerden doe roerde die heileghe gheest hare herten ende si worden verwermt ende begonsten te roepene met compunctien ende hadden rouwe van haren sonden ende spraken toe den apostelen lieve brodere wat moghe wi doen doe sprac sente peter doet penitencie ende ieghewelc doe hem doepen in den name ons heren jhesu christi in verlatenesse van sinen sonden ende ghi selt ontvaen die gave des heilichs gheests ende selt spreken met allen manieren van tonghen alse wi doen ende vele andere troesteleke waerde sprac hi hen toe ende met inneghen ghebede aenriep hi die macht gods ende ons heren jhesu christi ende alle die sijn sermoen ontfinghen die worden gheloevich ende ghedoept ende diere was ontrent iij dusentich op den cinxen dach ende daerna op enen anderen dach vijf dusentich ende dese bleven alle vast ende ghestadich in die leringhe der apostele ende hiermede worden si ene weerdeghe offerande gods ende ghemeinleec alle daghe braken hen die apostele dat levende broet des heilichs sacraments ende oec lijfleke noetdorft want niemen en hadde proper goet maer al ghemeine ende sowie sijn erve vercochte hi brachte den scat vore der apostele voete ende si deilden dat ende gaven ieghewelken dies hem noet was ende si waren alle eens herten ende eens moeds ende eens willen in karitaten ende dit es dat vier dat christus sant in eerterike dat eweleec berren sal maer wi moetens warenemen ende voeden met doechden ghelikerwijs dat die joden haer vier dat hen god sende voedden met droeghen houte nochtan eest al vergaen maer onse vier blijft eweleec maer wert die mensche van sinen vianden ghevoert ute sinen lande in babilonien dat es in donkerheiden van sonden so es dat vier der karitaten begraven ende verborghen in die heileghe kerke maer mochte hi weder comen te lande dat hi sine eighene herte ommegroeve ende vonde hi dan vet water dat sijn inwendeghe trane van devocien ende van rouwen die soude hi toenen der sonnen der ghenadicheit gods ende met dier sonnen soude hi weder ontfunken ende meer berren dan hi tevoren dede ende aldus ghevielt den joden met haren viere in der figuren maer boven alle dinc ieghewelc hoede hem van vremden viere want die ierste priestere die in den tabernakel gods vremt vier brachten die storven tehans van der gadoet ende die ierste menschen die nye in die heileghe kerke vremt vier bringhen wouden die storven oec van der gadoet ende dat was ananias ende saphira si vercochten hare erve ende wouden coepen hare noetdorft jeghen den heileghen gheest int ghemeine goet der heilegher kerken maer si veinsden hen ende loghen den heileghen gheest in dien dat si behielden j deel van dien ghelde ende dander deel brachten si vore der apostele voete want si minden meer eyghene hebbinghe dan ghemein goet ende si en betrouden den heileghen gheest noch der heilegher kerken niet gnoech ende hieromme en gaven si hen niet over met al dien dat si hadden in die hande gods ende der heilegher kerken want si besaten henselven ende al dat si hadden met eighenre minnen ende dat was dat vremde vier dat sente peter wale bekinde in sinen gheeste ende verweet hen dat si den mensche niet gheloghen en hadden maer gode die alle herten binnen siet ende altehans worden si verveert ende vielen neder ende storven vore der apostele voete ende hieromme moghe wi ons alle sere ontsien want wi souden met rechte temale gods sijn ende onsselfs niet ende sonderlinghe gheesteleke menschen die in ordenen sijn ende henselven met specialen gheloeften verbonden hebben met gode want si hebben heme gheloeft reinicheit ende haren prelaten ghehoersamheit ende niet te hebbene noch te besittene met eighenheit ende die dit breken al leven si in den vleesche si sterven in den gheeste want si sijn versceeden van alre heilicheit ende alle die menschen die gode meer minnen omme haersselfs orbore dan te sijnre ewegher eeren ende gode meer dienen omme haer eighen ghewin dan ute rechter melder caritaten dese berren alle hare offerande met vremden viere dat ute gode niet comen en es maer uut haren eerdschen herten ghesaect ende alle die sacrificie der heilegher kerken die men meer doet omme uutwendich ghewin dan ter eeren gods ende uut rechter caritaten ten evenkersten die berren alle met vremden viere ende alle die prelate ende priestere der heilegher kerken die meer staen na goet ende eere der werelt dan na die eere gods ende salicheit haers volcs ende die meer soeken ende begheeren sonderlinghe spise ende dranc haers lichamen dan eweghe spise haerre sielen deser liede leven ende hare offerande berrent al met eerdschen viere want si soeken hoe si der werelt behaghen ende dat goed gods dat si te vergheefs ontfaen hebben ende te vergheefs uut rechter caritaten dispenseren souden daermede soeken si dicwile eerdsch gewin ende hare leringhe ghelijct haren leevene want si veranderen die sentencie gods ende der heilegher scrifturen met valschen gheloesen opdat hare leringhe denghenen behaghen moghe die hen gheliken ende haren rade volghen willen ende hieromme sijn die leeke die gode leven vele wiser dan die gheleerde die der werelt leven ende haren vleesche want met der wijsheit gods verwinnen die leeke die werelt hare eighen vleesch ende alle hare viande maer met den letteren ende met alle der wijsheit die die werelt gheleisten mach sonder die wijsheit gods blijft men verwonnen ende altoes in confusien want wijsheit der werelt dat es doerheit vore gode ende hieromme soude wi met rechte waken ende beeden ende sober sijn ende keeren onse inwendeghe anschijn toe der ewegher waerheit opdat wi die wijsheit gods ontfinghen die ons wijsde ende leerde hoe wi leven souden na den liefsten wille gods maer sunderlinghe boven alle andere menschen so souden hen prelate priestere ende leeraren alsoe regheren dat si die wijsheit gods ontfaen mochten want si sijn sculdich te draghene den last der heilegher kerken met leevene ende met leeringhen in dien dat si christuserve besitten beide gheesteleec ende lijfleec hierave souden si dispenseren ieghewelken dies hem noet ware want si moeten middelaren sijn tusschen gode ende sijn volc dat es met den sacramenten met haerre sacrificien met haren gheboden ende met der doet ons heren jhesu christi ende met alle dien goede dat si van gode ontfaen hebben ende dat noch sine es daermede souden si hem met rechte dienen ende sijnre familien ende hiertoe behoert groete doecht verlichte redene ende clare bescheedenheit ende dit es de sake dat god verboet den priesteren in den ouden testament wijn ende al dat dronken maken mochte te dierre tijt dat si dat volc berechten souden opdat si niet en storven want dat es sprac hi j ewich ghebot in uwe priesters gheslachten opdat ghi const hebt te onderscheedene tusschen heilich ende onheilich tusschen bevlect ende reine ende dat ghi leren moghet den kinderen van israel mine wetteghe ghebode die ic tote hen ghesproken hebbe overmids moysesse siet met deser figuren moechdi merken dat nu vele priestere dronken sijn ende ghestorven ane der sielen want die waerheit die christus gheleert hevet ende moyses die en willen si noch weten noch leven noch leeren want overmids hoeverde ghierecheit gulsicheit ende oncuusheit sijn si alsoe dronken ende verdwaest dat si en gheenre doecht en ghevoelen ende hieromme sprect die prophete alse die mensche in eeren was so en verstont hijs niet hi es gherekent met den sotten beesten ende es hen ghelijc ghemaect dat es overmids onbekinnesse ende sijn beesteleec leven nochtan moechdi wonder merken in desen tide want alse die joetsche priestere eenich doet dinc handelden dat vanselven ghestorven was dan worden si onreine na hare wet ende op dien dach en mochten si gode en gheene offerande doen vore henselven noch vore sijn volc noch oec des volcs offerande gherinen ommedat si onsuver waren ende hare offerande dat waren calvere ende scape ende alselke dinc maer nu vent men vele priestere al eest dat si onreine ende onwerdich sijn van sielen ende van live si sijn nochtan so hoeverdich ende so stout vore gods oeghen dat si den reinen lichame ons heren dorren consacreren ende met haren onreinen handen dat weerdeghe sacrament gherinen ende offeren dat precioese bloet dat ute ghestort wart vore die sonden der werelt ende datselve ghieten si in haren vulen sondeghen balch ende ocht hen toebehoerde ende alse ochte sijs weerdich waren o wi der scanden vore gode ende vore alle die werelt want die heilicheit die christus ende die ierste priestere stichtten met haren levene ende met haren bloede die destrueren die quade priestere die nu sijn met haren scandeleken sonden want si sijn alse eene confusie ende j lachter in die werelt ende alsoe alse in den beghinne der heilegher kerken die scadue sente peters ghesont maecte alle die sieke die hare toequamen alsoe stinct nu die locht van den sonden ende van der quaden famen der onreinre priestere die nu sijn ende van der stinkerder locht der quader famen werden vele menschen siec ane der sielen ende selke sterven in doetsonden ende hierna en volcht anders niet dan eweghe confusie met den duvelen in den putte der hellen ende dat es wel recht dat si met den ghenen eweleec woenen in tormenten dierre knechte dat si gheweest sijn in den tide der gracien dat si gode ghedient souden hebben niet meer en willic spreken van den quaden papen maer ic wille voert spreken van den besten papen die leven vanden maecsele der tafelen der propositien ende daertoe neme ic ene figure dat onse here moysesse gheboet dat hi maken soude ene tafele van houte van cethym ij cubituse lanc ende onderhalf cubitus breet ende alsoe hoeghe ende die soude sijn al overdect met finen goude ende si soude ligghen in die noertside des tabernakels ende daerop souden altoes broede sijn vore die jegheweerdicheit gods nu verstaet ende ieghewelc sieane sine inwendeghe leven ende sijn ghevoelen christus die gods sone die ic moysesse ghelike want hi heeft ons nederbracht van den berghen der hemele die kerstene wet ende hi heeft ons ene tafele ghemaect in die noertside der heilegher kerken dese tafele dat es die vriheit kerstens gheloefs ochte vriheit der heilegher kerken ende oec ieghewelcs goets menschen want dese tafele es ghemaect van houte van cethim dat verberren noch verrotten noch vergaen en mach ende alsoe es die vriheit der heilegher kerken ende ieghewelcs innechs menschen onvergankeleec want si es al overdect met finen goude dat es met puerre caritaten die onverwinleec es ende die oec altoes blijft ende niet vergaen en mach dese tafele die ons christus ghemaect heeft die es ij cubituse lanc daer wi ij vrie werke mede verstaen want van vrier goetheit wilt ons god eweleec minnen ende wi hem alsoe weder ende dit sijn ij volcomene werke ende si sijn ene eweghe lingde van onser tafelen die breide dat es onderhalve mate want gods werc in ons met allen doechden die maken ene volcomene mate maer in onsen werken ghevoelen wi ons te cort ende ontblivende in allen doechden ende dit es die halve mate die wi niet volmaken en connen want so wi meer minnen so wi meer sculdich sijn te minnene ende so wi meer doechde werken so wi meer sculdich sijn te werkene want minne in haren werkene blijft altoes onghecust ende onghepait ommedat si meerre scout ghevoelt dan si verghelden can want nuwe betalen maect nuwe scout ende minne gheoefent in redenen eischt meerre minne ende meerre werke van minnen dan iemen gheleisten mach ende dit es die sake dat minne altoes wassen ende toenemen mach ende hieromme spreke wi alle met den prophete nu beghinne wi nu soude wi gheerne iets goets doen maer dit es te verstane alsoe langhe alse onse minne in redenen blijft ende niet eenvoldich en wert noch gheenicht den gheeste gods boven redene ende ondersceet want dese tafele stont in dat vorste des tabernakels ende niet in dat heileghe der heileghen want dese minne moet ghemeine sijn allen menschen ende sowie hemselven behaect alsoe dat hem dunct dat sine mate die half soude sijn volmaect es in minnen ende in doechden die mate es valsch want sine tafele es te breet ende daeromme wert hi bedroghen die hoechde van onser tafele dat es oec ene gheheele mate ende ene halve die gheheele mate leert ons dat god werct sijnsselfs lof ende sijnsselfs eere in allen creaturen in hemel ende in eerde maer die halve mate leert ons dat god so onbegripeleec groet es ende alsoe vele loefs ende eeren weerdich es dat alle creaturen ghebreken ende ontbliven moeten in eerne ende in lovene gode maer alse wi al dat doen dat wi gheleisten moghen ende wi dan ghebreken so werde wi vernuwet ende wassen in den love ende in der eeren gods ende alsoe love wi inlancsomeer nochtan en conne wi gode niet volloven dadt ons ghenoeghe ende hieromme moet onse mate half bliven ende niet volmaect want wi ghevoelen dat god meer es te lovene dan alle creaturen gheleisten moghen ende hieromme sele wi ons altoes vernuwen in den love gods tote diesmaels dat ons eenvoldeghe minne temale bevet ende boven al ondersceet met hare verheft in enen wesene dan sijn wi los ende ledech in den gheeste gods ende god werct met ons sijnsselfs lof ende sinen liefsten wille hoe dicke dese tafele was ochte hoe dicke onse minne moet sijn dat en vint men niet bescreven want minne vervult alle dinc maer die tafele hadde iiij voete ende dat waren iiij stapele daer si op lach dat oec na der letteren hare hoechde was met desen iiij stapelen verstaen wi die iiij ewangelien die ons die iiij ewangelisten bescriven daer alle wette in volbracht sijn ende daer alle onse minnenwerke op ghefundeert sijn in dese iiij stapele waren iiij guldene ringhe ghevoecht in elken hoernic enen ende dore elke ij ringhe dede men enen verguldenen grendel van houte van cethym daer men die tafele mede droech waer dat mense hebben woude ende alsoe ghelikerwijs moeten onse minnenwerke gheenicht sijn ende inghevoecht der wet der ewangelien die iiij anschine heeft ochte iiij wisen alsoe alse ons sente jan bescrivet ende oec die prophete ezechiel die ierste wise es dat wi overmids minne in ons al dat verwinnen dat gode contrarie es ende onse beesteleec leven terden onder voet ende alsoe ontfaen wi een gheesteleec leven ende des leeus anscijn die verwinnere es ende coninc alre welder diere in die andere wise der ewangelien ende der wet gods so leert ons minne dat wi onsselven ende alle onse werke gode offeren in ewegher eeren ende hiermede ontfeet onse inwendicheit alse eens calfs anscijn want dat was j offer gods in der figuren in die derde wise der heilegher screft ende der ghebode gods so leert ons minne gherechticheit ende gheeft ons j redeleec leven gheciert met doechden ende daermede ontfeet onse inwendeghe staet eens menschen anschijn ende heerscap boven al die werelt die vierde wise der ewangelien tuucht ons dat minne selken mensche verheft boven sijn versinnen in een bloet ghesichte ende ontpluuct sine ghedachte in ene onghebeelde wijtheit daer ghevoelt hi dat sine verstendege oeghe altoes open steet ende scout ende staert sonder arbeit in die oppenbaringhe der ewegher waerheit ende hierave wast minne ende begheren ende altoes crighen in onghereet ende hier ontfeet des menschen staet een anschijn des aers ende j verborgen kinnesse gods ende claer ondersceet in doechden in oefeninghen ende in alre waerheit dier heme noet es maer die des niet en ghevoelt hi volghe in rechter eenvoldegher meininghen den lichte sijns gheloefs ende der minnen die hi te gode dreecht si bringtene vore dat anschijn gods daer hi ontfeet die vierde wise ende een volcomen gheesteleec leven ghi selt weten dat die iiij wisen overdect sijn met der ufeninghen van minnen die tusschen ons ende gode es ghelikerwijs dat die guldene tafele bedecte die iiij stapele daer si op lach maer hiertoe behoeren noch iiij guldene ringhe ende dore elke ij ringhe een vergult grendel daer wi onse tafele mede draghen waer wi willen met den guldenen ringhen verstaen wi dat die ghenade gods ieghewelker wisen anehanct ende toeghevoecht es want ieghewelke wise behaecht gode ende hieromme heeft si enen guldenen rinc dat es sine ghenade die al te wel ghelijct den ringhe want si en heeft beghin noch inde want god heeft ons met desen iiij wisen eweleec ghemint ende daeromme heeft hi ons sine gracie ghegheven in der tijt ende overmids sine ghenade ende dese iiij wisen sijn wi wederboecht sonder ommesien in sine eweghe minne ende alsoe volmake wi die iiij guldene ringhe ende alse ons sine ghenade gherijnt vent si ons vri van gheeste ende van moede so sijn onse grendele vergult ende so draghe wi onse oefeninghe van minnen te gode ende tote allen doechden waer wi willen voert meer die tafele die moyses maecte die hadde boven ommegaens een gulden boert ende boven dat boert ene guldene croene die alsoe wijt was alse die boert ende die croene was iiij vinghere hoeghe opdat gheen dinc ave en viele dat men op die tafele leide ende boven die guldene croene so stont noch een clein croenken van finen goude ende hiermede was die tafele volmaect ende alsoe ghelikerwijs christus die gods sone die gheeft onsen inwendeghen mensche vriheit ende caritate ende dan es onse tafele bedect met goude die guldene boert dat es die opganc onser caritaten want varitate wilt altoes opweert ghelijc den berrenden viere die guldene croene die op dat boert ghevoecht es dat es minne ende weerdicheit te gode met alle den goeden werken die gode gheoffert werden want minne es haers selfs loen ende si es ghecroent ende gheciert met haren werken nu es die croene iiij vinghere hoeghe want caritate es een met haren werken ende si werct altoes toe der eeren gods ende daeromme behoudt si alle dinc ende hare en mach gheen dinc ontvallen maer al dat daer wi onsselven inne soeken ende meinen onordeleec dat ontvalt ons al ende dat moete wi al verliesen ommedadt gode niet gheoffert en es boven die guldene croene voertmeer so seldi weten dat die guldene croene was sum plein ende sum ghegraven alsoe dat daerinne stonden alle der coninghe beelden die noch toe te comene waren in jherusalem van den coninc davidte tote sedechiasse maer dit moeste sijn overmids ene oppenbaringhe gods want die croene was ghemaect in die wustine menich jaer eer die coninc david gheboren waer maer hierinne werde wi gheleert dat die minne die wi te gode draghen die onse croene es die sal ghebeelt sijn met onsen iersten coninc dat es jhesus christus ende met allen den coninghen die overmids sine passie ende sine doet ute hem gheboren werden want die droech hiselve alle in die croene sijnre minnen hare namen ende hare werke alse ene weerdeghe offerande sinen hemelschen vader ende alsoe sele wi nadoen so wert onse croene gheciert met alle der coninghe beelden die behoeren te sinen rike nochtan seldi weten dat die croene onser minnen in haren hoechsten werken daer si hare houdt alse te vereneghene met der ewegher minnen die gods es daer es si plein ende onghebeelt want daer en mach si gheen beelde ghedoeghen ende hieromme was die croene der joden in der figuren sum plein ende sum ghebeelt ende dit was oec die sake dat dat cleine croenen aureola boven die groete croene stont want daer onse minne boven al hare werke verberrent ende versmelt in brande der ewegher minnen gods daer es dat ghelieven onser minnen alre meest ende alre soetst ende in dien verniutene onser minnen ontfaen wi dat cleine croenen daer god werct ende wi dat ghevoelen ende ghedoeghen maer hoe dat cleine croenken boven die grote croene stont in der figuren dat en vint men niet ghescreven ende hoe oec onse bloete minne verberrent ende vernieudt in die minne gods men caent oec ghespreken noch ghescriven maer die hoeghe minne draghen si moghens ghevoelen voertmeer so willen selke segghen dat die ij croenen doe si ghemaect worden betekenden dat dat rike van israel namaels ghedeilt soude werden in ij riken die groete croene behielt altoes den name van israel want si hadde onder hare x gheslachten maer die croene van juda die was cleine want si hadde maer onder hare benjamyns gheslachte ende die pirestere met den leviten nochtan stont si boven want hare behoerdetoe die heileghe stat van jherusalem die tempel ende die priestere met haerre sacrificien ende ute dierre croenen van juda so es ons gheboren jhesus christus de gods sone ende alsoe dunct mi nu dat minne hare rike ghedeilt heeft in tween want si gheeft selken mensche een doechtsam leven met rechter meininghen ende sedtene vore den oeghen gods ende gheeft hem wijsheit ende kinnesse gods ende sijnsselfs ende hiermede wert hi coninc in israel want dan mach hi regeren sine familie ende die x gheslachten dat sijn die crachte sijnre sielen ende sine vijf senne uutwendich ende inwendich eest dat hi dit doet so ghecrijcht hi gherechte minne der wet gods ende der ghebode ende sine caritate wert ghecroent met alle den goeden werken die hi gode ter eeren doet ende dit es die groete croene in israel ende so die caritate widere es in doechden ende in menichvoldeghen goeden werken so die croene altoes meerre wert ende hieromme draghe wi alle ene croene in onsen here christum daer onseralre caritate ende onseralre doechde in vergadert sijn ende dese croene es ieghewelken groet ende eerleec gheciert na die mate sijnre minnen ende sijnre doechde maer boven dese croene so gheeft minne noch een cleine croenken dat vele edelre es maer dat en mach niemen ontfaen dan dat gheslachte van juda ende dat sijn dieghene die belien ende glorificeren die groetheit der minnen gods in een vernieuten haersselfs ende al haerre werke ende dat es in den aensiene die eweghe minne die gods es daervore vinden si henselven ende al hare werken al te cleine ende rechte alse niet want hier verberret ende vernieudt des menschen minne in die minne gods ende dit vernieuten dats die cleine croene van juda die boven stont daer christus ute gheboren wart die here ende coninc es ende al selke menschen selve regeert want si sterven in groetheit der minnen gods ende christus leeft in hen meer dan si selve doen ende hieromme venden si in hen die stat van jherusalem dats een ghesichte des vreden ende si wandelen in syon dat es in den spieghel der ewegher waerheit ende si sijn selve die tempel gods ende daerinne sijn si priestere ende offerande want si offeren hare bloete ghedachte boven redene in eene onghebeelde ledicheit ende al dat daer comt dat verberrent minne vore die weerdicheit gods ende dat verberren dat en es anders niet dan een overliden alle ghescapenheit tote in der ewegher minnen enicheit ende hieromme blijft dat gheslachte van benjamin onder die croene van juda want benjamin luudt alsoe vele alse een sone der daghe ochte der doechde ochte der sericheit alle die goede werke die wi werken ende voert bringhen overmids die ghenade gods dat sijn alle sonen der daghe ende alle die loene die den goeden werken navolghen dat sijn sonen ende vrochte der doechde ende alle die werke van penitencien dat sijn sonen ende vrochte des rouwen dit moet al wiken ende onderdanich sijn der croenen van juda want in die verhavenheit ons gheests daer wi verberren ende versmelten in eenheit der minnen daer es een vergheten alre sonden ende alre penitencien alre doechde ende alles loens nochtan moet dit gheslachte van noede sijn onder die croene van juda want die groete croene moeste staen onder die cleine croene ende alsoe ghelikerwijs moete wi altoes doechtsam bliven in penitencien ende in goeden werken ende hiermede meerent onse heilicheit onse croene ende onse loen inlancsomeer want hiermede leve wi gode ende sijn coninc in israel dat es gode siende ochte een prince met gode ende sonder dit leven en moghe wi niet behouden bliven maer in onse bloete ghesichte daer gods minne onse minne verteert ende met hare verenicht so wi daer eenvoldegher ende ledegher sijn so wi lichter vereneghen want onse ghedoeghen ende gods werken dat es die cleine croene daer wi groetheit der minnen gods mede belien ende ghevoelen die ons alle waerheit leert ende aldus es die tafele onser caritaten ghecroent met ij croenen ende es ghesedt in die noertside der heilegher kerken opdat wi hiermede alle onse viande verwinnen moghen ende hieromme sprect oec die prophete in den psalmen here du heves bereet eene tafele vore mijn anschijn jeghen alle dieghene die ons tribulacie ende doeghen anedoen vanden broden die op die tafele laghen ende van dathan ende abyron die in die eerde versonken hierna sprect die figure dat moysesse gheboden was dat men altoes broede soude legghen op die tafele in den tabernakel vore die jegheweerdicheit gods ende alsoe heeft ons christus ghedaen in die heileghe kerke want hi heeft ons gheleecht op die tafele onser caritaten levende broede des hemels dat es sinen heileghen lichame sine passie ende sine doet ende sijn glorioese leven met alle sijnre verdienten ende dit es onse gheesteleke spise nu ende eweleec ende hieromme sprect die meester in der istorien dat die broede die die joetsche priestere leiden dat si wit blickende waren van edelre tarwenrebloemen ende sonder heefsel ende dit betekent ons wel den weerden lichame ons heren want hi onnoesel ende reine was in den staet der gracien ende nu blickende claer es in den staet sijnre glorien ende hi es ons van edelre bloemen ghemaect der reinre maghet marien ende hi bleef altoes derf ende onverhaven in alre eeren vast ende onghecorrumpeert van allen ghebreke maer die brede die de joetsche pirestere leiden die moesten voldoen ene mate die men nuemt ephi ende die mate ephi heeft in hare bevaen iij mude ende elc mudde es ene volcomene mate want modius dat es een volmaect ghemet dat moyses selve ordineerde in die joetsche wet ende aldus willic segghen bi gheliken niet eigheleec want god sonder mate es dat in onsen sacramente sijn iij mudde volmaect want daer es ene lijfleke nature ende ene gheesteleke nature ende die godleke nature dat es lichame ende siele ende een godleec persoen voertmeer die broede der joden worden ghemaect van dobbelre tienden want die tiende die de leviten ontfinghen van alle den volke die vertienden si voert noch eens den priesteren ende daerave maecten si die broede maer vore den tijt van adame tote moysesse so plach men die primicien ende tienden te verberne in de eere gods maer doe onse here dat priesterscap vercoes ende sedte boven sijn volc doe ontfinghen si in gods stat primicien ende tienden die gode van rechte toebehoerden want alsoe alse een een dat ierste es in den ghetale alsoe es tiene volmaectheit des ghetaels ende alsoe es god beghin ende inde ierste ende leste alles goets ende hieromme gaven si primicien dat was dat ierste van haren vrochten want si begheerden dat god hare beghin met hen verenicht worde maer seder dat god mensche worden es so en gheve wi nemmer primicien want onse beghin heeft hem met ons verenicht maer sele wi weder met heme vereneghen so moete wi tiende gheven van al onsen vrochten lijfleec ende gheesteleec uutwendich ende inwendich want wi sijn sculdich te bekinnene dat al dat wi sijn ende hebben ende vermoghen dat comt ons al van sijnre ghenaden ende hieromme ghebiedt ons die wet gods dat wi tiende gheven van uutwendeghen dinghen na gherechticheit ende na die costumen van den lande daer wi inne sijn ende ic hope dat wi daermede ghestaen vore gode nochtan sijn die costumen sere onghelijc van tienden te ghevene in ieghewelken lande maer van deser tienden en maect men die broede niet die onse priestere gheesteleec spisen in den tabernakel gods maer wi moeten onsselven vertienden ende alle onse werke nochtan dat wi temale gods sijn ende dit vertienden en es anders niet dan dat wi onse senne ende onse nature houden ende bedwinghen onder die ghebode gods ende dat wi onseighens willen versterven in den wille gods ende dese tiende selen wi offeren gode in die hande der priestere want onsen priesteren ende onsen prelaten moete wi ghehoersam sijn die ons regeren van gods weghen ende die tusschen ons ende gode middelen met haerre sacrificien met levene met leringhen ende met den sacramenten der heilegher kerken dier wi niet ontberen en moghen ochte kersten gheloeve moeste tegaen dat onmogheleec es want priesterscap sal bliven tote in den inde der werelt wien lief wien leet ende kersten gheloeve ende christus met ons in den sacramente want sente peters sceepken sal doerliden alle vloede van doeghene ende sal die vercoerne voeren in die havene der glorien gods ende alle die vallen ute den scepe kerstens gheloefs die selen alle bederven ende hieromme sijt ghehoersam verloechent uwesselfs bedwinct uwe senne ende uwe nature ende volcht christum na met uwen cruce ende aldus offert uwe tiende gode in die handen uwer priestere want christus selve gaf sine tiende ende was ghehoersam toe der doet omme onsen wille ende offerde hem sinen hemelschen vader in die hande der quader priestere die sine viande waren ende hi heeft sine tiende met der onser vergadert in die heileghe kerke ende hi wilt ons onse ix paertien laten tote onser noetdorft eest dat wi hem die tiende gheven want indien dat wi rechte ghehoersam sijn so werde wi deelachtich alles goets ende hebbeleec tote allen doechden ende so moghe wi vercrighen alle wisen van doechden ende opclemmen alle ordenen ende alle coere der inghele ende der heileghen ende dit vermoghen met goeden werken dat sijn die ix partien die wi behouden tote onser noetdorft want dit es onse spise ende die broede der leeker dier alle menschen noet es maer die tiende hierave es onse vrie overgheven in den wille gods daermede werde wi christo gheenicht in den tienden coer ter rechter hant sijns vader ende van deser tienden werden ghespijst priestere ende leviten ende alle die religie der werelt want van onser ghehoersamheit verbliden hen die inghele ende die heileghen ende sonderlinghe alle dieghene die den rade gods leven boven die wet der ghebode want overmids hare ghebet hare heileghe leven ende hare leringhe ende die oefeninghe der heilegher kerken so blijft ghestendich die kerstenheit want en daedt die heileghe screfture priesterscap ordenen ende religien kerstenheit ware langhe tegaen elc soude volghen sinen goetdunkene ende sinen sotten invallen alsemenich hoet alsoemenich wech ende aldus soude dat volc verdwasen ende kerstens gheloefs vertien ende alre doecht vergheten ende hieromme wildi leven die ghebode gods ende gheesteleec ghespijst sin van uwen goeden werken so gheeft die tiende dat es ghehoersamheit uwen priesteren maer hebdi ghehoersamheit gheloeft so sidi leviten ende leeft van tienden so seldi houden die rade gods wildi dan ghespijst werden in gheesteleker oefeninghen so moedti uwe ghehoersamheit noch eens vertienden ende van diere tienden so maect men die broede die altoes ligghen vore den oeghen gods ende die allene priestere legghen ende eten op den saterdach in den tabernakel gods ic hebbe hier vore gheseghet dat jhesus christus hemselven ende alle sine werke ghegheven ende ghelaten heeft der heilegher kerken ende dit es ene volmaectheit ons levens ende onser werke want hi es leven der levendere ende heileghe der heileghen ende sine ghehoersamheit es ons ene voregaende offerande boven alle onse goede werke die wi gode gheofferen connen ende aldus es hi die tiende van onser tienden dat es ene volmaecte eere alle der eeren die wi gode ghedoen moghen ende hi es selve die ierste priester die hemelsche broede heeft gheleecht op die tafele onser caritaten dat es sine glorioese lichame dien hi ghegheven heeft ons te eenre ewegher spisen ende dit ambacht vernuwen die priestere in den sacramente die te sijnre eeren ghesalft ende ghewijt sijn ende niemen anders en maecht doen ende alsoe wast oec in die joetsche wet niemen en mochte die broede legghen dan die priestere die daertoe gheheilicht ende ghewijt waren einde niemen anders en mochte in den tabernakel comen noch van dien broeden eten dan die priestere ende hieromme hietent die priesterebroede maer nu heeft christus onsen tabernakel so wide opghedaen si gaen alle inne die met den cleede sijnre gracien ghecleedt sijn ende hi es selve die overste priester die onseralre caritate met der sijnre verenicht heeft ende hi es so milde ende mint ons so sere dat hi ons hemselven gheeft in spisen ende in dranke op die tafele onser ghemeinre caritaten want hi es der priestere broet ende dat broet der voregheleechtheit dat altoes leect op die tafele onser caritaten vore die jeghewerdicheit gods dat alle menschen legghen ende eten moghen op die binnenste tafele die priestere sijn in den gheeste dat sijn dieghene die ghesalft ende gheheilicht sijn met der gracien gods si gaen in den tabernakel gheheilicht ende si legghen ende offeren vore gode christus passie ende sine doet die es heilich ende christus selve es hare spise ende hare dranc die es alre heileghen heilicheit ende dit es op den saterdach want si sijn in vreden ende rasten ende vieren van allen ghebreken nochtan sel di weten al ware een mensche alsoe heilich alse sente jan baptiste ende alsoe wijs ende alsoe wel gheleert alse nie mensce was en ware hi niet priester ghewijt na ordinancie der heilegher kerken hi en mochte ons heren lichame niet consacreren noch dat heileghe sacrament ruren noch gheven den volke noch absolveren van sonden noch priestere wien noch vermen noch olien want dit hoert toe den bisscop ochte den priesteren die daertoe ghesedt sijn ende gheordent van gods weghen ende van der heilegher kerken al mach ieghewelc mensche doepen in der noet maer een dyaken die mochte dat sacrament gheven ende biechte hoeren in der noet daer men en gheenen priester vercreghen en mochte ende een ander mensche wie hi ware vonde hi dat heileghe sacrament ligghende in den weghe ochte in eene kerke daert verberren soude en ware daer gheen priester bi hi mochdt opheffen ende draghent voert toe den priester dit es behoerleec ende dit gheorloeft recht ende niet meer ende aldus waest oec in der joetscher wet ieghewelc mochte besniden den anderen maer die sacrificie die den priesteren toebehoerde die en mochte niemen anders doen ende hieromme al moghe wi alle christusmoeder sijn in den gheeste overmids doechde hi en heeft doch maer ene moeder in der naturen ende dat es maria in hare was die gheesteleke gheboert verborghen maer in der lijfleker gheboert heeft si ons oppenbare ghegheven den behoudere der wereld ende hi heeft ons hemselven ghegheven ende ghelaten in den sacramente in der priestere hande opdat wi ghedinken sijnre passien sijnre minnen ende sijnre doet ende priesters ambacht en mach niemen pleghen dan die daertoe gheordent sijn van gode ende van der heilegher kerken ende dit proeve ic u met eenre figuren in den vierden boeke her moyses doe god aaronne allene vercoes ute den gheslachte van levi ende sine sonen ende hare saet priestere te sine boven al dat volc van israel doe vercoes hi oec al dat gheslachte van den leviten dat si souden den last draghen ende dienen onder aaronne ende sine sonen in den tabernakel gods ende te dien tiden dat aaron gheconsacreert wart so was der leviten viij dusentich vijfhondert ende lxxx die out waren boven xxv jaer tote vijftich jaren sonder die ghene die jonghere ende oudere waren maer die summe van allen te gadere die boven ene maent out waren diere was xxij dusentich ende driehondert sonder wive ende dochtere ende desen leviten gaf onse here die tiende van alle den goede maer si moestense noch eens vertienden den priesteren ende die ix deele bleven hen te haerre noetdorft met al haerre familien ende die priestere ontfinghen oec alle die primicien ende dat ierste gheboerne ende alle die andere offerande in welker wijs dat si gode gheoffert worden ende daerave leefden si met haerre familien doe waren daer vele van den oudsten leviten die vorste van hen allen dat was chore usuaers sone welc usuaer ende aaron waren ghebroederkindere ende dese namen tote hen dathan ende abiron dat waren beide die vorste die comen waren van rubenne den oudsten sone her jacobs dese plechten alle tegadere in harte ende in nide dat moyses allene hertoghe ende prince soude sijn boven al tfolc ons heren ende dat aaron oec allene dat priesterscap hemselven behielt ende sinen sonen dit namen si in groter onwerden ommedat si waren vanden selven gheslachte ende hen dochte dat sijs alsoewel werdich waren ende dat dathan ende abiron die van den outsten broeder comen waren dat si bat werdich waren prince te sine dan moyses die van den leviten gheboren was ende hieromme murmureerden si onder dat volc ons heren doe sprac moyses tote hen maerghen sal nemen ieghewelc van uallen een wieroecvat vol viers ende daerop seldi legghen die specien die men pleecht te berne in die eere gods ende aaron met u alsoe ghelike ende die dan god vertoent ende verkiest hi si heilech des anders daghes vroech ontboet moyses dathanne ende abironne dat si te heme quamen maer si en woudens niet doen doe riep moyses al dat volc tegadere ende sprac tote chore sinen neve ende tote sinen ghesellen diere was twee hondert ende vijftich dat si vier ende specie namen in hare wiroecvate ende dat si gode eerden ghelikerwijs dat vore gheseecht es ende doe si stonden alsoe al ghereet vore die jegheweerdicheit gods doe bat moyses al weenende onsen here dat hise alle versloeghe met eenre onghewoenleker doet die men vore dien tijt nie ghesien en hadde opdat al tfolc bekinnen mochte dat hi van gode ghesent ware ende altehans beefde die eerde ende ontploec onder hare voete daer si stonden ende si versonken al levende in die eerde ende in die helle met wiven ende met kinderen ende met al haren goede ende die eerde loec weder toe alse ocht niet gheweest en ware maer die vate met den viere bleven boven die eerde ende aaron die bleef staen al ongherenen van enegher plaghen doe vergaderde eleazar aarons sone alle die wieroec vate ende daerave maectemen croenkene die hinghen ane den outaer der sacrificien opdat men altoes ghedinken soude diere groter plaghen ende dat niemen wieroec gode en offerde in selker manieren hi en ware van aarons sade gheboren nochtan des anders daghes daerna so murmureerde echter al dat volc ende spraken tote moysesse ende aaronne dat si dat volc ons heren doetden ende hieromme wouden sise steinen doe moeste moyses ende aaron vlien in den tabernakel gods ende ene wolkene bedecte dat tabernakel ende doe oppenbaerde hare die glorie gods ende onse here hiet hen dat si hen scieden van den volke hi woudt al verdelien ende si laghen neder op die eerde doe quam een vier van boven ende dat volc wart berrende in den viere doe sprac moyses tote aaronne nemt haesteleec een wieroecvat vol specien ende vier ute den outare gods ende loept tote den volke ende bidt vore hen ende alsoesaen alse aaron dat ghedaen hadde ende hi stont in midden tfolc tusschen die levende ende die doede ende hi gode vore hen bat so cesseerde die plaghe doe vant men daer verslaghen xiiij dusentich menschen ende lxx nochtan en worden si niet ghestilt noch ghesaedt maer si gherrelden underlinghe ende spraken al en woude god niemene meer hebben ute den gheslachte van levi dan aaronne allene machlichte woude hi iemene hebben ute eneghen anderen gheslachte ochte ute allen den gheslachten die weerdich ware priester te sine boven sijn volc ende hieromme overmids dat ghebot ons heren so nam moyses xij roeden van elken gheslachte ene ende in elke roede screef hi des princen name van dien gheslachte nu waren daer xij gheslachten sonder de leviten want van joseph quamen ij gheslachten effraym ende manasses ende hieromme nam moyses die dertienste roede van den gheslachter levi ende daerinne screef hi aarons name sijns broeder alse den prince van den leviten ende doe nam hinoch ene roede sonderlinghe ende daerinne screef hi alle die namen der gheslachten opdat men proeven mochte ochte god van allen gheslachten priesteren hebben woude in sinen dienste ende alle dese roeden te gadere die leide hi in den tabernakel vore onsen here des anders daghes daerna so brachte moyses alle die roeden ute den tabernakele ende aarons roede die was allene gheloeft ende ghebloit ende gheladen met amandelnoten ende aldus was aarons priesterscap derdewerf ghetoent ende gheproevet ende ghestadicht van gode ende hieromme gheboet onse here dat men aarons roede legghen soude in die arke des testaments te eenen ghetughe der quader rebelle die dat priesterscap beneden ende versmaedden dat god gheeert woude hebben ende hen selven verhieven ende ghelijc wouden sijn den ghenen die god gheroepen ende vercoren hadde boven alle sijn volc ende hieromme worden si verslaghen ende gheplaecht tote in die doet maer nu eest weder alsoe ende noch vele quader want men vent vele verkeerder menschen die hen niet gheliken en willen den priesteren maer si willen vele beter sijn ende hieromme beniden si ende versmaden priesterscap dat christus gheert heeft met hemselven want hi es een ewech priester ende j fundament priesterleker eeren ende hieromme es priesterscap te eerne boven alle die state die in hemel ochte in eerde sijn ende sowie priesterscap versmaedt hij versmaedt christum ende sine apostele met alle dien heileghen die priestere waren ende nu met christum salich sijn ende die beste menschen die nu in erterike sijn ende meest ane gode vermoghen met hare ghebeede dat sijn priestere die gode behaghen ende dit moechdi merken aldus ochte aaron ende sine sonen daerinne gode so wel behaechden dat si een scaep doedden ende verberden in die eere gods vele bat moet christus met sinen priesteren gode behaghen die sine onnoesele doet in eeren ende in brande van minnen offeren sinen hemelscen vader want dat was die figure ende dit es die waerheit van der figuren ende hieromme en souden met rechte die leeke en gheenen priester versmaden noch anetasten in scalcheiden noch in onweerden want christus ende die heileghe apostelen ghedoechden den quaden verradere judasse bi hen tote diere tijt dat hi hemselven verhinc waeromme en soude wi dan den quaden priester niet ghedoeghen bi ons tote diere tijt dattene sine sonden verleiden ende verhanghen in den gront der hellen want so hoegher staet so swaerre val so hier meer eeren in sonden so daer meer confusien ende scanden ende so hier meer ghenoechten ende vrouden so daer meer pinen ende tormente ende hieromme siedi eenen quaden priester dien ghi niet ghebeteren en cont daer bidt vore ende dan laettene ordeelen der gherechticheit gods ende sinen prelaten want si sijnne sculdich te corrigeerne ende te kerkerne eest alsoe dats noet es maer niemen en salne doeden want hi ghesalft es met der heilegher crismen hi en ware dan ongheloevech ende hiermede late wi ons ghenoeghen ende houden ons ane die goede priestere die ons leiden moghen in den tabernakel gods ende spisen met hemelschen broeden die wi altoes bereet venden op die tafele onser caritaten vore die jeghewerdicheit gods van der etinghen der broden dat bediedt dat moeneghen van onsen sacramente des outaers nu vent men in der istorien dat xxiiij priesteren behoerden toe den temple salamonis die hadden kindere ende wiven want dat priesterscap bestont doe al in een gheslachte ende hieromme moest alsoe sijn ochte dat gheslachte ende al tpriesterscap ware te nieute ghegaen ende alle die priestere daden haren dienst met den weeken alsoe datter altoes xij was in den tempel ende die en mochten niet uut in hare weeke want dan moestense reine sijn ende ghesceeden van haren wiven ende si verwandelden haren dienst altoes op den saterdach dan quamen die xij dien de weeke toebehoerde ende brachten xij broede al het ghebacken ende die leiden si op die guldene tafele elc broet onder eene patene van goude ende op die patene eene hantvol wieroecs ende aldus moesten die broede met den wieroeke ligghen ongherurt vij daghe tote op den anderen saterdach ende dan quamen die andere xij priestere die dese broede aten ende verberden den wieroec op den guldenen outaer ende dan leiden si nuwe broede ende anderen wieroec ende aldus ghinghen si altoes voert van eenre weeken in die andere ende dit waren die broede der voregheleechtheit die altoes laghen op die guldene tafele die niemen anders eten en mochte dan die priestere in den tempel vore die jeghewerdicheit gods nu merct xij priestere leiden de broede op die tafele vore gode in der ghedinkenessen dat god in den beghinne van haerre wet xij gheslachten hadde bracht ute egypten ende ghespijst in de wustine met hemelschen broede ende oec in eenre voertgaender figuren dat hi in den beghinne der kerstenre wet die xij apostele ende hare navolgheren spisen soude met den heileghen sacramente ende die joetsce priestere leiden die broede al heet maer si aten andere die cout waren ende dit betekent ons dat die patriarken ende die propheten ende oec die heileghe priestere der joden si riepen omme die toecomst ons heren met groeten verlanghene ende met groeter hitten van begherten ende aldus leiden si die broede heet maer al dat si aten dat waren ghelikenessen ende figuren ende hieromme waest al cout ende onsmakeleec want dat die ierste priestere leiden dat aten altoes die andere die na hen quamen ende alsoe eest ons ghevallen die toecomst ons heren die de joden begherden te siene die saghen die apostele ende die sien wi noch dat si ons ghesciet es ende hieromme sele wi begheren met groeter hitten dadt al volbracht werde daer god omme mensche wat ende street tote der doet ende dat hi ghemint ende ghemeint heeft in ons van beghinne der weerelt dat sal ons ghescien alse wi met sielen ende met live bescouwen ende besitten die glorie gods ende dat es die sevende dach der ewegher rasten dien wi met allen heileghen boven alle dinc begheren want al heeft ons god ghelaten die selve spise diere de heileghen nu ghebruken si es ons bedect onder die sacramente ende in den lichte ons gheloefs want wi sijn noch toegangheren ende pelgherime in den weeghe ende en mochten die claerheit noch die hitte noch dien smaec niet ghedraghen die den levenden in den rike toebehoert maer in alsoevelen alse wi de weerelt verwinnen ende ons selven doerliden ende der tijt onthoeghen ende der ewecheit neeken ende den heileghen gheliken alsoevele moghen wi meer ende meer ghesmaken ende hieromme sprect de gheest ons heren den verwinnenden salic gheven verborghen hemels broet want dese spise es der weerelt verborghen ende alle denghenen die der weerelt gheliken in wat state dat si sijn maer wille wi gods ghesmaken so moete wi doen alse ons die joetsche priestere leeren in der figuren wi moeten gaen in onsen tabernakel ende heffenop eene patene van goude dat es lost ende liefde te gode ende daerop vende wi altoes eene hantvol wieroecs dat es eene viereghe vlamme van devocien die sele wi verberren op onsen guldenen outaer dat es op die werdicheit die wi te gode hebben ende alse wi dit doen so vende wi der inghele spise op die tafele onser caritaten want in der joden tabernakel so laghen der priestere broede op die guldene tafele tusschen die groete croene ende onder dat cleine croenken dat boven die tafele ende boven die groete croene stont ende alsoe eest nu met ons op die tafele onser caritaten tusschen dat wi gode minnen ende van gode ghemint werden so leecht onse eweghe spise want die minne die wi te gode draghen dat es onse groete croene die altoes wassen ende toenemen mach maer dat wi van gode ghemint werden dat es dat cleine croenken dat ons verberren ende versmeleten doet maer wat dese spise es ende hoe wi ons daertoe bereiden selen ende hoe wise eten selen dat leert ons eene figure in den anderen boeke moyses ende sprect aldus vanden paeschlamme in dien tiden dat onse here dat volc van israel leiden woude ute egypten in dlant der gheloften doe sprac hi tote moysesse dese maent sal u sijn die ierste maent van den jare dat es te verstane dat aprulsce maenscijn dat in den meerte beghint ende in den aprulle indt dat es der joden ierste maent want si deilen hare maende met den maenscine ende beghinnen hare maende alse die mane verveet ane die sonne op dien tijt gheboet onse here moysesse dat ieghewelc huus met sijnre familien op den tienden dach van diere maent nemen soude een lam ende en mochte hijs niet vercrighen soe name hi een hueken ende hadde hi volcs te lettel dat lam te verterne sou soude hi nemen van sinen ghebueren tote hem alsoevele dat si dat lam verteeren mochten dit lam sal sijn jarech ende een weder sonder vlecke dat es ghesont sonder eneghe mesquame ende dit lam ochte diet hueken sal men levende behouden tote op den viertiensten dach van der selver maent ende dan saelt al dat volc van israel ende ieghewelc huus te vespertide offeren ende doeden ende dan seldi sprect onse here enen quispel van ysopen nemen ende netten in dat bloed ende daermede seldi bestriken uwe doerstile ende uwen overdorpel ende in diere nacht seldi eten dat vleesch ghebraden met viere niet roe noch ghesoden in water met derven broede ende met veltlachteken dat hoeft met den voeten ende met den binnensten seldi verslinden blijft u iet over dat seldi in tfier verberren ende sowie onsuver es ochte onbesneden hi en sal des lams niet eten ghi selt uwe lendenen gorden ende ghi selt hebben scoen ane uwe voete ende stave in uwe hande ghi en selt van dien lamme en gheen been breken noch van den vleesche niet wechwerpen ende ghi selet haesteleec eten want het es die nacht der overlidinghen ons heren want op dien nacht so leet die inghel dore egipten ende doetde al dat ierste gheboerne van den menschen tote den beesten ende daer die stile waren bestreken met dies lams bloede daer en mochte hi niet ghenaken ende aldus daden die kindere van israel al dat hen moyses ende aaron gheboet van gods weeghen ende trocken alle tegadere ute den lande van egypten voert sprac onse here dese dach sal u sijn een sollenne feeste ende des seldi ghedinken in uwe gheslachten met ewegher ufeninghen seven daghe seldi eten broet sonder heefsel die ierste dach sal u sijn werdich ende heilich ende die sevende dach alsoe dan en seldi gheen ander werc doen dan dat ter spisen toebehoert siet dit was die figure van onsen sacramente des outaers dat wi nu oefenen ende daer wi gheesteleec mede ghespijst werden nu ende eweleec ende dit was onser alre testament dat ons onse here jhesus christus maecte doe hi sterven soude want dit es ieghewelcs alleene ende onseralre ghemeine ende des ghelike waest in der figuren want elcs jaers op den tienden dach van der aprulscer manen so moeste elc huus hebben een lam ochte een hueken ende die behielden si alle tote op den viertiensten dach van diere manen dat sise doetden ende aten ende boven dit hadden si onder hen allen tegadere een ghemein hueken dat si op dien selven dach te vespertide offerden ende doetden ende dat aten die xij princen die hoefde waren van den gheslachten ende van al den volke ende hieromme jhesus christus alle der werelt paeschlam doe hi sterven woude ende die figure ter waerheit bringhen doe quam hi op den neghenden dach van der manen te jherusalem eenen dach vore sinen tijt opdat si sijns seker souden sijn dat was op den palmdach ende des andersdaechs daerna dat was ter rechter tijt so quam hi weder sprect sente marcus ende doe dreef hi ute den temple alle die daer cochten ende vercochten ende hi warp omme die tafelen der wisseleeren ende stroide hare ghelt want hi woude sijn huus reine hebben daer wi onse paeschlam in eten souden ende doe begrepen die scriben ende die pharisei in hare herten dat sine doeden souden op den viertienden dach van der manen want hi was alse dat ghemeine hueken dat si plaghen te doedene heet van naturen ende van ghenaden te stervene omme onsen wille maer eer hi ghevaen woude werden soe dede hi ghereiden een aventeten met sinen discipulen ende dat was sijn paesschen want daer aten si dat paeschlam ghelikerwijs dat gheboden was in der wet maer want si princen ende hoefde waren der kerstenheit so woude hi met hen offeren ende doeden dat ghemeine hueken dat si eten souden ende dat was hiselve want hi was ghelostich ende heet omme ons te stervene ende hi was ghierech ende bereet ons eene spise te sine in den sacramente want sijn heete bloet heeft ons ghescoert den bant der sonden die wel ghelijc was den adamant dien gheen dinc scoren en mach dan bocsbloet dat heet es ende hi gaf hen onseralre paeschlam dat was sijn vleesch ende sijn bloet ende sijn onnoesel leven maer ghi selt merken dat tpaeschlam in der figuren dat die joden aten dat moeste een jaer out sijn een weder ende sonder vlecke dat beteekent ons dat jhesus onse lam volwassen ende volmaect was in allen doechden ende sine heileghe doet heeft die werelt vervolt met gheesteleker vrocht ende hi was ghesont ende gracioes ende sonder vlecke van ghebreke maer die mane moet x daghe out sijn eer wi dit lam hebben in onse huus die mane dat es ons leven ende jhesus christus es die sonne die onse leven met sijnre gracien verlicht ende daer onse leven ane verveet ende vernuwet in doechden ende alse wi die x ghebode leven dan hebbe wi dat lam binnen onsen huuse maer iiij daghe daerna dan es die mane vol dan sele wi dat lam eten die ierste dach dat es een meshaghen onsselfs ende al onser werke die ander dach dat es begheeren gode te levene ende allen doechden die derde dach dat es ghemeine trouwe ende caritate tote allen menschen die vierde dach dan es de mane vol dan sele wi onsen rugghe keeren in dat westene ende vergheten alles dies dat in de werelt es ende keeren onse anschijn in dat oestene tote der ewegher sonnen onsen here jhesum christum want op den vierden dach doe god die werelt ghescapen hadde so maecte hi sonne ende mane ende sedte die sonne int oestene ende die mane int westene opdat al de werelt verclaert worde ende dien dach ende dien tijt van den jare heeft god sider seere gheert omme onsen wille want doe maecte hi alle creaturen ende den mensche boven al ende sedtene in dat eertsche paradijs ende daerna over driedusentich jaer ende drie hondert ende xvj in den selven tide van den jare so riep god abrahamme uute den lande van caldeen in dat lant van canaan ende sprac tote heme dinen sade salic dit lant gheven ende in dinen sade dat es in christo selen ghebenedijt werden alle menschen ende ic sal dijn groete loen sijn daerna over iiij hondert jaer ende xxx in den selven tide des jaers ende op den selven dach dat die mane xiiij daghe out was doe aten die kindere van israel dat paeschlam ende doe leidese god ute egypten dore die see in die wustine daer hise spijsde met hemelschen broede ende daerna over xiiij hondert jaer ende liij in den selven tide van den jare ende op den selven dach van der manen so es die gods sone hierneder comen ende heeft onse nature aneghenomen ende es ons gheboren van den reinen bloede der maghet marien ende heeft ons ghespijst met sijnre jeghewerdicheit ende met hemelscher leeren ende daerna over xxxiij jaer in den selven tide van den jare ende van der manen soe es hi omme ons ghestorven ende heeft ons ghespijst in den sacramente met sinen heileghen lichame ende met al dien dat hi gheleisten mach ende dit es onse paeschlam een inde alle der figuren ende en inganc ewechs levens men seecht oec dat hi comen sal ten ordeele in den selven tide van den jare ende voeren sine uutvercoerne vriende in die glorie sijns vader ende hieromme laedt ons waken ende eten christus es onse paeschlam ende onse spise in den weeghe ende hi mach ons overvoeren te lande want hi es gheoffert ghedoet ende opverstaen laedt ons keeren den rugghe der weerelt so schijnt die clare sonne in onse anschijn ende so es de mane vol want alse onse leven wert vervult met der gracien gods dan moghe wi altoes eten alse wi willen maer wi moeten netten enen quispel van ysopen in des lams bloet ende met dien bloede bestriken beide onse dorestile ende onsen overdorpel isope dat es een clein crudeken ende wast in die gate van der steenroken ende gheneest des menschen longhe die gheswollen es dit cleine crudeken dat es die oetmoedeghe christus hi es ghewassen ende ghewortelt in die steenroke der godheit wille wi hem aensien al ware wi gheswollen van hoeverden wi souden ghenesen ende sijn lichame dats die isope die temale ghenedt es in des lams bloet ende daermede heeft hi ghewijt ende gheheilicht alsoe verre alst in hem es alle die werelt ende hieromme sele wi in onse memorie sijnre passien ghedinken ende in onse verstannesse sine trouwe ende sine minne herbeelden ende in onsen wille met enen verstervene onsselfs sijnre doet begheerleec navolghen ende aldus sele wi onse dorestile ende onsen overdorpel bespringhen met des lams bloede ende dan en mach onsen huuse en gheen viant ghenaken ende aldus leert ons de figure want in der nacht doe die joden dat paeschlam aten ende hare stile bestreken waren met des lams bloede doe worden si bescermt van alre plaghen maer die inghel leet over dat lant van egypten ende versloech alle die ierste gheboerne van menschen ende van beesten die storven alle in diere nacht maer alle dieghene die christum belien ende hem navolghen in penitencien si ghesmaken sijns vanbinnen ende si werden behoedt van groven sonden want hare dorestile sijn gheteekent met sinen bloede maer die van egipten dat sijn dieghene die christum onghehoersam sijn ende haren vleesche ende haren bloede leven die en sijn niet gheteekent met den bloede ons heren ende daeromme sijn si onder des viants macht ende sterven meneghe doet in sonden voert ghebiedt onse here dat wi dat paeschlam niet en eten roe noch ghesoden maer ghebraden met viere die roe eten dat es sacramenteleec allene sonder caritate ghesoden in water dat sijn dieghene die van costumen ten sacramente gaen omme smaec ochte omme gheesteleeken troest ochte omme enech dinc dat vergankeleec es maer diet ghebraden eten dat es uute rechter caritaten omme die eere gods ende omme met hem te vereneghene in eweghe salicheit dit lam sele wi eten met derven broede ende met veltlachteken dat es met vasten gheloeve ghestadecht ende eenvuldich biblivende sonder gheveinstheit want onse here sprect hoedt u van den heefsele der pharisei dat es ypocrisie veltlachteke dat es bitterheit ende een ghemein rouwe van allen sonden dat hoeft met den voeten ende met den binnensten sele wi verslenden sprect die figure dat es dat wi christum selen begheren met alsoe ghieregher ghelost alse ochte wi bodemloes waren ende nemmermeer versaedt en mochten werden want dat wide gapen dat wi in ons ghevoelen dat sal begheeren te verslindene die voete die binnenste ende dat hoeft dat es lichame siele ende godheit want in den sacramente wert verwandelt die substancie ende die nature des broeds in die substancie ende in die nature des lichamen ons heren en die nature des lichamen ons heren es daer sonder stat ende hare es toevallech ende navolghende lingde dicte ende groedte ende ghedaente ende al dat den lichame toebehoert vanbuten ende vanbinnen ende die selve nature es gheenicht der sielen der persoenleecheit ende alsoe der godheit ende hieromme alse wi ontfaen die substancie des lichamen ons heren jhesu christi so ontfaen wi in der navolghinghen al dat hi es na der godheit ende na der menscheit nochtan blijft hi altoes onverwandelt ende onbeweecht in den hemelschen troene ter rechter hant sijns vader maer na sijnre godheit es hi overal sonder stat ende in den sacramente alsoe ende al heeft die hostie stat sijn lichame es daer sonder stat ende daeromme es hi in ieghewelker hostien ende in ieghewelken stucke al ende onghedeilt ende hieromme na stat na ghesichte ende na begripeleecheit der senne so es sijn lichame altoes in den hemel onverwandelt maer in der consecracien so es hi al overal daerne de priestere consacreren ende ieghewelc mensche ontfeetene al temale ende alle menschen en ontfaens niet meer dan een mensche want hi blijft onghedeilt ende aldus moest van noede sijn anders en mochte wijs niet ontfaen noch hier noch inder ewecheit al en es daer de wise van den sacramente niet die gheesteleke wise die hier toebehoert die blijft eweleec want die heeft de wijsheit gods ghedicht ende ons gheleert opdat wi vorebekinnen ende smaken die maniere onser salicheit ende hieromme ieghewelc mensche merke die wise die ic u gheseecht hebbe met groten vlite maer blijft u iet over van den sacramente ochte van dien dat ic nu gheseecht hebbe dat ghi niet begripen en cont dat seldi verberren in dat vier der minnen gods dat es dat ghijs leedich sijt ende bevelet sijnre minnen dat leert hi ons selve ende hi sprect voert in de figure sowie onsuver es ochte onbesneden hi en sal dit lam niet eten ende dat sijn alle dieghene die in doetsonden leven ochte die onghedoept sijn die en selen ten sacramente niet gaen ende onse here ghebiedt ons voert dat wi onse lendenen gorden ende scoen ane onse voete hebben ende stave in onse hande dat es dat wi reine selen sijn van sielen ende van live ende wi selen al onse begherte verheffen tote hemelschen dinghen ende onder onse voete terden alle eertsche dinghe alsoe werden die voete onser begherten ghescoit jeghen die eerde met doeden vellen ende wi selen stave hebben in onse hande dat es dat wi ons verlaten moeten op de gracie gods ende op sijn onthout meer dan op al die werke die wi ghewerken moghen ende wi en moghen van onsen paeschlamme gheen been menderen noch breken dat es dat wi al dat willen selen dat christus wilt ende dat sele wi vervolghen met den werken waer wi moghen sonder breken menderen ochte scoren want ghelikerwijs dat al des menschen macht gheleecht in alle sine beene alsoe gheleecht christus macht in sinen wille ende hi en mach anders niet willen dan onse salicheit ende daeromme alse wi alle dinc met hem willen ende werken so bliven sine beene gheheel ende hieromme dattene die joden cruusten dat was sijn wille ende si en mochten hem oec en gheen been breken dat sinen lichame toehoerde ende dat was die figure hierave voert verbiedt onse here dat wi van den vleesche des lams niet wech en werpen dat es dat men dat heileghe sacrament niemene en gheve die verbannen es ochte ongheloevech ochte buten der ghemeinheit der heilegher kerken in enegher wijs ende hi ghebiedt voert dat wi onse lam haesteleec selen eten want het es die overlidinghe ons heren die overlidinghe ons heren jhesuchristi ende onse haesteghe eten dat es een hongherech begheren altoes crighen in enicheit ingaen ende wederkeeren met ghieregher ghelostecheit altoes hongher in der begherten omme overliden in salicheit dit es ons haesteghe eten maer dat eneghe oversijn met gode dat es onse satheit ende tusschen hongher ende sadheit ete wi onse paeschlam met onverhavenen broede dat es den lichame ons heren met alle sinen heileghen werken ende hierbi sele wi bliven ende ghedinken onser gheesteleker spisen met ewegher oefeninghen dat ghebiedt onse here in de figure seven daghe sele wi onverhaven broet eten dat es dat wi al onse leefdaghe ghedinken selen der oetmoedegher werke christi sijnre heilegher passien ende sijnre bettere doet want dat sijn die broede daer wi onse paeschlam mede eten die ierste dach es heilech ende eene solemne feeste dat es alse wi die sonden laten ende die werelt verwinnen ende dit paeschlam eten dan verbliven hen die inghele ende die heileghen ende alle onse binnenste ende dan en moghe wi gheen ander werc werken dan te deser spisen toebehoert want ghelikerwijs dat vore gheseecht es so moete wi gheheelleec ende onghehendert te gode ghevoecht sijn ende dan sterven alle die ierste gheboerne in egipten dat es eere ende eertsch goet ende troest der werelt ende alse dese dinghe versterven in ons so werde wi vri want dit sijn die vorste gheboerne in egipten die gods volc houden ghevaen in eighenheiden ende in swaren dienste der sonden ende hieromme alse dese verslaghen werden so trecke wi uute egipten in die wustine daer wi ghespijst werden met hemelschen broede ende tusschen ons ende gode en middelt niet dan die jordane dat es dit elendeghe leven dat ons ontvliedt alse eene riviere tote in dat ordeel gods want jordanis es alse vele gheseecht alse eene riviere des ordeels alse wi dese jordane liden so comen wi in dat heileghe lant der gheloeften dat es der leevender lant dat vloit van honeghe ende van melke ende dan comt de sevende dach der ewegher rasten daer onse feeste van paeschen in volmaect wert ende die dach es solempe heilich ende werdich want dan sele wi ons verbliden met allen inghelen ende met allen heileghen ende wi selen onse paeschlam te gadere eten in onbegripeleker blisscap eweleec sonder inde maer noch sijn wi in de wustine ende onse spise es bedect onder dat heileghe sacrament maer eest alsoe dat wi wijsleec begheerleec ende gheesteleec ten sacramente gaen ghelikerwijs dat ic u vore gheseecht hebbe so vende wi in ons xij vrochte des gheests die ons sente pauwels bescrijft ad galatas van xij vrochten des sacraments die ierste vrocht es caritate te gode ende tote allen menschen die andere vrocht es inneghe godleke vroude die niemen avenemen en mach die derde vrocht dat es die vrede ons heren dien niemen ontsaten noch verstoeren en mach die vierde vrocht verduldicheit die niemen met doeghene verladen en mach die vijfte vrocht dat es lancmoedicheit die met ghestadeghen moede alles doeghens ende alle dinc verbeidt die seste vrocht dat es goetheit die gheen quaet in hare ghedoeghen en mach die sevende vrocht dat es goedertierenheit die tote allen doechden es bereet ende in der noet niemene avegaen en mach die achtenste vrocht dat es saechtmoedicheit die alle dinc effene ende sonder abolghe dreecht ende die en gheen onghelijc ute den mensche verdriven en mach die neghende vrocht dat es gheloeve een ghewarech fundament alre doechde ende alre heilecheit dat gheene creature met valschen lichte noch met gheenre behendicheit in twivele ochte in wane buten den gheloeve verleiden en mach die tiende vrocht dat es ghematicheit si gheeft den mensche een oetmoedich rijp wesen vanbuten ende een welghesaedt ghemoede vanbinnen ende si laet hare met cleinre noetdorft ghenoeghen ende si besludt de begherte jeghen alle onordene overdaet ende overtollecheit die ellefste vrocht dat es continencie een wederhouden ochte een bedwanc alle der ghelost ende alle der gheneichtheit in siele ende in lijf die ongheordent es ende gode contrarie ende den doechden die tweellefste vrocht des gheests dat es suverheit een verhaven herte dat heme oefent in ons heren doeghen ende daermede verbeelt es ende doergaen ochte een bloet verstaen daer god inne lichdt met hemelscher claerheit dit sijn die xij vrochte die wi ontfaen alse wi ons gode gheheel gheven ende in hoegher weerdicheit dat sacrament ontfaen wille wi aldus gods ghesmaken so moete wi hem voeden in ons een gheesteleec leven dat heilich si ende dat leven moete wi voeden met reinre ghesonder spisen dat sijn heileghe werken wel ghewracht sonder dolinghe ende hierave leest men eene figure in levitico dat es in den boeke der sacrificien daer leest men aldus dat onse here ondersceet gaf den joden welke spise hen onreine ware ende welke hen reine ware van beesten van vesschen ende van voghelen maer dese spise die den lichame voedt die en roert ons niet want sijn wi reine van sonden so sijn ons alle dinc reine die god ghemaect heeft tote onser noetdorft maer dat den joden gheboden was lijflec te doene dat es ons gheesteleec gheboden ende hieromme wilt god dat wi ghespijst werden butenons overmids uutwendeghe goede werke ende binnenons overmids devocie ende inwendeghe ufeninghe ende bovenons overmids een scouwende aencleeven ane gode ende aldus werde wi met den werkenden levende ghespijst ende wandelen met den beesten op der eerden eest dat wi leven de ghebode gods ende met den inneghen levene werde wi ghespijst in onsen inkeere alse wi swemmen met den vesschen in de watere der gracien daer wi gods ghesmaken ende sijnre menechfuldegher gaven maer met den scouwenden levene werde wi ghespijst alse wi vlieghen met den voghelen boven onse verstaen in die locht der claerheit gods ende aldus es onse wandelinghe ende onse gheesteleke spise drivoldich daer wi gode inne behaghen moghen ende ewech leven verdienen maer wi moeten proeven ende merken welke werke dat reine sijn ende ons gheorloeft ende welke onreine sijn ende ons verboden van dat god beval den ioden onreyne spise te scuwene van beesten van visschen ende van voghelen ende dit leert ons de figure want alle de beesten die ederecken dat es die hare spise anderwerf hercuwen ende daertoe ghesplette voete hebben die mochten de joden eten ende die waren hen reine ende van gode gheorloeft ende en gheene andere meer hierinne werde wi gheleert eest dat ons de gracie gods van binnen beweecht tote uutwendeghen goeden werken ende wi dan die ghedaet der goeder werke in ons trecken ende wise verederecken ende vercuwen met begherten ende met devocien tote der eeren gods so werde wi gheesteleec ghespijst ende so wi de waerommen onser goeder werke meer menechfuldeghen so wi onse spise meer vercuwen ende so wi bat ghevoedt werden ende hieromme sele wi gherne uutwendeghe goede werke anegripen wantse god selve ghewracht heeft ende sine heileghen ende hi hefse oec gheleert ende gheboden van beghinne der werelt in de wet der naturen ende in de wet der ghebode ende in de wet der ewangelien si openen ons dat rike der hemele ende vereneghen ons met gode si gheven ons de inghele in onser gheselscap ende si maken ons deelachtich alles goets ende alre heilecheit in hemel ende in eerde ende si verdriven van ons de viande der hellen ende si gheven meneghen mensche ghesonde ende lanc leven ende si sijn oerboerleec ende noetdorftich der sielen ende goet ende eersam in den oeghen der menschen ende si sijn een voergaende exempel goeder menschen ende een wroeghende ordeel den sondeeren ende si verbliden de enghele ende de heileghen ende si maken ghesaedtheit in der naturen puerheit in den gheeste ende vrede in der consciencien ende met goeden werken sijn wi ghehoersam der heilegher kerken ende nemen toe in doechden ende in eweghen loene maer onse goede werke moeten ghesplette voete hebben dat es dat wi met allen goeden werken te gode ghevoecht selen sijn ende van gode tote onsen evenkersten alsoe dat wi ingaen met allen menschen te gode ende weder uutegaen met gode tote allen menschen dan sijn de voete onser begherten ghesplet met tween clauwen alse wi onsselven ende alle menschen minnen te gode ende te allen doechden ghelijc die werke sijn reine daer wi gods eere inne soeken ende der menschen orbore ende salicheit ende hieromme dunct ons dat wi in onsen werken de eere gods meinen ende en wille wi niet achten ons evenkerstens dat werc es onreine al hevet den ederec en heeft de voete niet ghesplet dunct ons oec dat wi in eneghen werke ons evenkerstens orbore seere begheren ende en achte wi gods eere niet dat werc es echter onreine al hevet de voete ghesplet en ederect niet maer het moet beide tegadere comen saelt gode behaghen ende onse gheesteleke spise sijn ende dit leert ons de figure ende oec vendewijt in der naturen want al dat god ghemaect heeft dat houdt sine ordene sonder die sondeghe mensche god heeft ghemaect sonne ende mane hemel ende eerde ende inghelsche nature in onsen dienste ommedat wi hem dienen souden ende hem dienen dat es sine eere meinen met wel gheordenden werken alse wi desons daerin niet en soeken want hi heeft alle dinc ghemaect uute sijnre vrier uutvloiender goetheit ende alsoe soude wi onsselven ende alle dinc weder in hem draghen met vrier uutvloiender minnen so vonde wi salecheit in hem ende de rechte waeromme ons levens ende alre creaturen want de rechte waeromme ons levens dat soude sijn underlinghe minne ende trouwe ieghewelc toe den anderen ende dat wi gods eere meinen ende begheren souden in al onsen werken ende dit heeft ons christus selve gheleert met waerden ende met werken want hi leert ons allen in den paternoster dat wi spreken met hem vader onse du best in den hemelen gheheilecht si dijn name toecome dijn rike dijn wille ghescie alsoe in der eerden alse in den hemel gheeft ons heden onse dagheleecs broet ende verlaedt ons onse scout alse wi verlaten onsen sculderen ende en leidt ons niet in becoringhen maer maect ons vri van quade dit ghebet heeft christus selve gheordent toe der eeren gods ende tote alder menschen orbore ende hieromme eest ghemeine allen goeden kerstenen menschen gheliker wijs dat de messe es ende alle de dienst der heilegher kerken ende oec alle de goede werke die men doet in al de werelt want de priester sprect sine messe ende de ackerman sait sijn coren ende de scepman vaert ter see ende hier dient ieghewelc den anderen al sijn de werke ghedeilt ende onghelijc de vrocht der werke es ghemeine ende sowie dan aldermeest begheert de eere gods ende ghemeinen orbore der menschen hi sal van gode meest gheloent sijn ghi siet wel des menschen lichame heeft vele lede ende ieghewelc let dat ghesont es dient alle den anderen leden in lijfleker noetdorft ende behoudt de stat ende de ordene daert god inne ghevoecht heeft ende de stature van des menschen lichame es opgherecht te hemele weert te enen teekene dat hi soude leven ter eeren gods maer alle andere diere hanghen met den hoefde ter eerden weert want si sijn alle onderworpen den mensche ende eer de mensche sijn hoeft verlore dat es sijn principael let daer sijn leven in gheleecht hi soude eer alle sine lede daervore setten nu es christus de gods sone onser alre hoeft daer onse eweghe leven inne gheleecht ende wi sijn alle sine lede ende hieromme soude met rechte ieghewelc den anderen dienen ende ghetrouwe sijn in alre noet lijfleec ende gheesteleec ende also soude wi opgherecht staen met christum onsen hoefde in de eweghe eere gods so hadden onse werke ghesplette voete ende oec den ederec ende alsoe souden si reine sijn ende souden ons spisen ende voeden in een heilich leven maer desen wech venden lettel menschen nochtan es al de werelt tegadere ghevoecht met underlinghen dienste want alles dies den lichame noet es des vent men gnoech ghereet maer dit es al omme den penninc het es wel gheorloeft allen menschen ende het es oec doechtsam dat ieghewelc wenne sine noetdorft ane den anderen na besceedenheit ende gherechticheit alsoe dat men behoude underlinghe trouwe in de eere ons heren nu es ghierecheit valscheit ende loesheit so menechfuldich worden dat ieghewelc bedriecht den anderen waer hi mach want alse de ghiereghe mensche alleene aensiet titeleec ghewin so verghet hi gods ende sijns evenkerstens ende der doecht ende alles goets dat hem werden mochte na deser tijt ende hierave comt alle onghewarecheit dat es ontweghen ontmeten ontellen ontreekenen persemen voercoepen uutsetten borghen leenen wisselen om ghewin ende meneghe andere valscheit dier men nu pleecht in coemescape ende in alle den dinghen daer de menschen underlinghe medeomme gaen ende al sijn si met den werken van buten tegadere ghevoecht de werke en comen niet uute broederleker minnen ende hieromme sijn si onreine want si en meinen de eere gods niet ende al hebben si die voete ghesplet het sijn soghenvoete ende al dat van der soch comt dat es onreine dat en mochten de joden niet eten ommedatd niet en ederect ende daeromme en hevet oec gheen ruete dat men plach te verberne op den outaer gods ruete dat es gheesteleke blisscap die van doechden comt die sal men verberren int vier der minnen vore den oeghen gods maer verkenssmere dat es eertsche blisscap die van sonden comt die stinct vore gode ene behoert ten helschen viere voert meer al dat onder de eerde woent alse muse ende molle die waren onreine den joden ende verboden ter spisen hiermede versteet men de rike vrecke want si woenen temale onder eertsche dinghe ende si hoeren harde wel alse de molle maer si sijn blent want si gaen te messen ende ten sermoene ende horen dat waert gods maer si en willen niet verstaen dat men titeleke dinghe versmaden soude omme eweghe dinghe ende hieromme es hare ghesichte eene blentheit si sien wale dat den eertschen goede alle de werelt onderdeenech es paeus ende bisscop princen ende prelate gheesteleke ende weereleke nighet den weereleeken goede den riken man es men bereet van allen gheesteleken dinghen men singt hem men leest hem ende al dat de heileghe kerke vanbuten ghedoen mach dats hem bereet hi vercrijcht oec wel brieve dat hi es gheabsolveert van vagheviere ende van sonden ende hierop es hi stout ende wruedt seere ende maect groete hoepe van eertschen goede alse de molle pleghen ende alse hijs menst waent so comt de duvel ende sceptene uut der eerden dat es sine siele uute sinen live ende uute al den eertschen goede dan singt men seere ende luudt alle de clocken men greeftene vore den outaer ende hi es gheabsolveert van den vagheviere maer es hi ghestorven in ongherechticheiden alle die leven en mochtene niet absolveren van der ewegher hellen ende al gave men alle sijn goet den aermen en holpe hem niet ende hieromme ieghewelc merke sijn leven ende hulpe hemselven die wile dat hijs machtich es voert meer al dat op der eerden cruupt ende van den lime der eerden wast dat es den joden onreine ter spisen siet hiermede versteet men alle vleescheleke sonden want alse de mensche al sine ghenoechte sedt in sinen lichame so es hi alse een wrom die op der eerden cruupt ende leeft van den lime der eerden ende hierute comen iij hoeftsonden dat es traecheit gulsicheit ende oncuusheit in traecheiden cruupt de worm in gulsicheiden wert hi ghevoedt in onsuverheiden es sijn leven ende sine woeninghe ende uute desen sonden comen andere quade costumen ende nuwe vonde die biwilen scadeleeker sijn dan de principale sonden ghi siet wel sal een man een cleet maken hi doedt fronsen met langhen becken met langhen toten ende so inghe ende so cort dat hi cume sine scamelheit bedecken can hierop sien de vrouwen ende maken oec so inghe cleedere dadt hen scande es ende si voederent buten ende binnen ende viseren meneghe visevase omme behaghelheit si maken ane hare hoefde bulte van hare dat sijn des duvels neste daer si in sculen maer dunct hen dat si edel sijn van gheboerten so moetense hebben ane hare anschine cromme hoerne alse gheite daer si den duvel mede gheliken ende dan gaense hen spieghelen ochte si scoen gnoech sijn den duvel ende der weerelt te behaghene ende alse de buc al ghepalleert es so eest een sac vol onreins mes nochtan makense groote wide hoetslope opdat men den vulen sac wel besien moghe maer saghense selve dat anschijn haerre consciencien hoe eiseleec dadt es hen soude gruelen van henselven meer dan van eneghen duvel want si sijn des duvels nette daer hi mede veet de sine ende alsoe sijn oec de manne die hen uutsetten in sonderlingher behaghelheit want daermede ontfunct men dat vier der oncuusheit ende ufent ende stoect inlancsomeer ende al sijn dese liede traghe gode te dienene ende onbereet si sijn haestich ende snel den duvel ende haren vleessche ghevolchsam te sine want in der nacht alse andere goede liede slapen ende rasten dan gaense dansen reien eten ende drinken ende hare onvoere driven ende alse goede menschen opstaen gode te dienne dan gaense slapen die den duvel ghedient hebben want si verkeeren den dach in den nacht ende selke gaen ter kerken ende horen eene messe opdat si hare behaghelheit vertoenen moghen den volke siet dit es de weerelt daer christus niet vore bidden en woude sinen hemelschen vader ende si en begherens oec niet want si leven sonder gheesteleec ghevoelen ende sonder lost tote enegher doecht ende aldus sijn si die jonghe sonen die hare substancie van gode ghedeilt hebben ende sijn ghevaren in een vremt lant ende daer levense in onsuverheiden maer die oude sonen die met den vader in den huse sijn bleven ende sijn erve besitten dat sijn de princen der heilegher kerken ende alle die dat patrimonium ons heren jhesu christi verteeren het schijnt dat si ontslapen sijn in groter traecheit want si en leven noch en leeren noch met waerden noch met werken dies hare volc ghebetert mach sijn nochtan heeft hen christus sine scape bevolen daer hi omme starf maer si en versennens niet want die scape dwasen ende dolen ende si en soekense niet ende al ghebrect hen spise ende dranc si en achtens niet ende al sijn de scape siec ende seer si en salvense niet ende ghequetst ende tebroken si en verbendense niet ende al verleitse de duvel ende de werelt in den gront der hellen si en wisen hen den wech der waerheit niet want de goede herde gheet vore sijn cudde hi roept hi trect hi troest sine scape met der ghenadicheit gods ende volcht hen na ende berespt ende sceldt ende dreicht met der gherechticheit gods ende die des niet en doen gheliken bat den wolf dan den herde want de goede herde brinct gherne alle sine scape in de coie maer de ghiereghe wolf verbitse doet op den velde nu sietane die princen der heilegher kerken ochte si goede herden sijn hare salen ende hare paleise die sijn vol van meisenieden die hen dienen daer es macht ende rijcheit ende groete eersamheit na wise der werelt overvloedeghe spise ende dranc menechfuldeghe cledere costeleke jueele ende alle de cierheit die de weerelt gheleisten mach nochtan ghebrect hen altoes so si meer vercrighen so si ghieregher bliven hiermede gheliken si der elendegher werelt die altoes steet na eertsch goet ommedat si gods niet en ghesmaect maer christus de goede herde die leert ons eenen anderen wech want hi en hadde huus noch hof ende met hemselven ende met alle sinen goede cochte hi den mensche dat es sijn sceepken ende in der meester eeren die heme de weerelt ie ghedede so reet hi op eene eselline ende sine familie dat waren sine discipule die ghinghen neven hem tevoet hi hadde wel een ors ochte enen witten mule ghehadt hadde hi ghewilt maer hi woude ons den wech der oetmoedicheit leeren ende hieromme in den beghinne der heilegher kerken die apostele ende die heileghe bisscoppe die doe waren die ghinghen tevoet met groten eerenste al de werelt dore ende bekeerden dat volc uut den ongheloeve maer nu eest al contrarie sal een bisscop ofte een groet abt sijn volc visiteren hi rijdt met xl peerden met groter familien ende met groter cost want hi en gheldes selve niet die correctie es in de borse maer si en ruert de sielen niet grote singerie grote feeste ende groten cost van spisen ende van dranke ochte groete cnoepe van goude die moet men gheven ende alse si dat hebben so es de correctie ende de capittele leden want anders en soeken si niet sijn si canoneke nonnen ochte moneke die hen toebehoeren si moetent ghelden want het es de costume anders en weetic net wat bediedt want men ghevet noede ende de bisscop nemet gheerne ende aldus meerrent de sonde maer si en mendert niet die landeekene houden oec capittele van haren papen maer hoe sere de papen haer leeven beteren dat mach men dagheleecs sien ende si hebben noch ene andere costume dat si een werf des jaers een werf in elke prochie seenden van oppenbaren groven doetsonden ende die daerinne vonden werden die moeten ghelt gheven dat es de penitencie ende de boete vore de sonden ende dan moghense met ghemake sitten ende den duvel dienen al dat jaer over tote dat de tseins weder valt ende al soudense omme haer broet gaen si moetent ghelden sijn si oec rike ende sijn die feite groet so moetense vele gheven ende so men aldermeest van hen ghetrecken mach ende hiermede sijn si quite van jare te jare tote diesmaels dat de duvel comt ende voerste in de helsche penitencie dier nemmermeer inde en wert ende aldus heeft ieghewelc dat hi begheert de duvel de siele de bisscop dat ghelt de dore mensche sine corte ghenoechte siet dit sijn de renten daer de bisscoppe op leeven met haren ghesinde ende al sijn de bisscoppe some heilech ende goetwillech deghene die bi hen sijn ende hare officien draghen die sijn scalc ende onghenadich ende alsoe ghierech dat hen niemen ghenaken en mach ochte eneghen orbore doen hi en coept met ghelde ende die meest bringhet hi es best te hove want absolucie brieve seghele ende ban die vele ghels heeft hi vercrighet al ende dit leede onghemac es contagioes ende es voertgheghaen ende heeft besmedt alle de religie ende al dat paepscap der werelt ende aldus heeft de coude wenter den heeten somer verdreven ende hieromme es lettel gheesteleker vrocht in de heileghe kerke bleven ghi siet wale al hadde een man iiij provenden ocht v noch begheert hi meer ende so hi meer heeft so hijs men verdient want die groete heren en doen maer messe te hoechtiden op ander tide doense hare capellane want si achten hen selven so groet alse ochte hen niet en betaemde en ware op hoeghedaghe ende al sijn si mate van gheboerten comen si te goede hen wast haer moet ende al waren si oec wel ghelettert ende wijs ter werelt begheren si eertsch goet ende eere so werden si verblent van gheeste ende onbekint in doechden ende al gheeft de paeus orlof meer provenden te houdene dan eene hi en mach niet orlof gheven ghierech ochte vrec te sine maer ghierecheit ende vrecheit dat sijn ij provenden die de duvel someghen riken papen ende canoneken gheeft ende selke behoudense ewelec ende hieromme sijn si gode ende henselven onghetrouwe want si begheren groete provenden met cleinen dienste maer waren de provenden al temale vri sonder dienst te gode dat haddense noch liever ende dan souden si hardenoede eenen maten clerc sine noetdorft gheven die vore hen songhe ende lase ende gode diende maer si maken haren scat van der armer goede dat hen overblijft ochte si coepen nuwe renten ochte si legghent ane comenscap ende selke ane behaghelheit ende costeleecheit van cleederen van spisen ende van dranke ende selke verdobbelent ende vertuuschent ochte si bestadent in anderen oneersamen dinghen ende selkeandere laten hare messe ende haren dienst daer si van rechte toe verbonden sijn ende werden meieren ende rentmeestere der poerteren van haren tseinse ende van haren renten ende bedriven dat hen niet toe en behoert ende alsoe sparen si dat si selve hebben in vrecheiden ende wennen hare noetdorft in gierecheiden ende bi wilen gaense vore de vrouwen ter kerken ende dienen hen in nederen dienste dat hen niet en betaemt noch den vrouwen selkeandere papen vent men die in der kerken staen ende wachten na den penninc alsoe oneerleec alse ochte si cropel ende blent waren ende het es te vreesene dat men meneghe messe doet daer men meer aensiet uutwendich ghewen dan de eere gods want lettel ymen laedt hem ghenoeghen al heeft een man eene provende die sine es hi verdient noch eene daertoe maecht hem werden ghi siet wel alse men luudt ten dienste ons heren te mettenen ochte ten anderen ghetiden es daer ghelt te wennene so ontweckense alle ende comen ter kerken met groten hoepen maer en es dies niet al luuddemen de clocken ontwee si slapen so vaste si en comen niet sonder deghene diet doen moeten dat sijn vicarise ende mercenarise die daertoe ghemiedt sijn selden comt yemen peurleec omme de eere gods ende al comen de groete heren si doen daer lettel orboers maer si clappen underlinghe ochte si swighen temale ochte si gaen haesteleec uute met cleinen ocsune want de dienst ons heren en smaect hen niet men venter oec vele die curen hebben van den volke ende dien tfolc bevolen es van gods weeghen noch haren levene noch haren werken en mach men volghen ende selden haren waerden want dicwile gheliken de waerde den werken ende aldus eest al bederft want sonde ende scande es eere worden in der werelt oeghen maer niet alsoe vore de gherechtecheit gods deghene die van der heilegher kerken goede leven ende reine souden sijn van sielen ende van live si houden some hare kindere binnen haren huuse oppenbaerleec ende sonder scaemde in groeter behaghelheit alse ochte sise van haren ghetrouden wiven hadden ende hieromme ware priesterscap alsoe onstichteleec gheweest in den beghinne der heilegher kerken alst nu es kersten gheloeve en ware so verre niet comen maer nu sijn alle state ghedaelt van haren beghinne ende dit moechdi merken in alle de religioese die in de werelt sijn men vent noch in cloestere moneke ende nonnen die harde ufenachtich sijn ende devoet ende innech scinen ende wel gheseedt in alre wijs selke van desen sijn goetwillech eenvoldich ende heilech ende deser en acht men niet maer selke van desen sijn scalc ende tweevoldich ende toenen dat si niet en sijn ende dese werden dicwile verhaven ende prelate ghemaect ende dan machmense bekinnen want si verheffen henselven boven de andere alse ochte si in der werelt waren ende hen dat goet ende die eere verstorven waren van haren vorderen ende dan hebben si der heilicheit vergheten ende regeren dat eertsche goet ende pleghen haerre heerheit ende bevelen de sielen ende de religie den prioer want si sijn onledich ende soe menechfuldich cume connen si eene messe ghehoeren ende al dat hen gheneect dat moet bughen ende nighen want si sijn de vorste in der eeren ende hieromme souden si sijn de leste in oetmoedicheiden van herten ende in ghetrouwen dienste haers volcs want si draghen den staf die den herde totbehoert met den scaerpen souden si steken ende driven de traghe ende met den rechten stave in midden so soude hare heileghe leven ende hare exempel de ongheleefde cranke vorweert in doechden draghen ende met den cromme van den stave souden si die ghene die uutweert wouden ter werelt wederboeghen ende wederhalen toe der enicheit ende aldus waest in den beghinne van deser religien want de outvadere abde ende moneke die lieten vader ende moeder maghe ende vriende eere ende goet der werelt ende ghinghen in de wustine ende sochten gode ende heilich leven in aveghescedenheit des volcs ende in enicheit haers herten maer nu eest rechte contrarie want abde ende moneke die nu sijn die keeren gode dden rugghe ende dat anschijn ter werelt ende begheven enicheit ende riden ende loepen uutweert ten maghen ende ten vrienden ende soeken eten ende drinken ende ghenoechte haers lichamen ende hierave comt bi wilen sonde ende scande ende confusie der werelt maer mochte men de quaetheit den volke bedecken gods ende der goeder consciencien achte men lettel ghi siet wale alse eene joncfrouwe eene nonne ute haren cloestere gheet si maect hare so behaghel alse ochte si hare den duvel ende der werelt vercoepen woude alst dicwile ghevalt want si es ocsuun van menegher sonden dies si selve niet en weet ende daer si redene avegheven sal ten ordeele gods siet desen lieden es hare cloester een kerker ende de werelt een paradijs want god noch eweghe salicheit en smaect hen niet ende dit moechdi eigheleec merken daer xl moneke sijn in enen cloester si doen lettel meer messen dan si doen moeten van noede die den convente int ghemeine toebehoeren ende in der nacht alse men te mettenen luudt so comter daer iiij ochte v diet doen moeten met behoerten ende meer van noede dan van vrien wille alle de andere slapen ende houden hare raste ende hare ghemac men capittelt vele ende dat es orboerleec ende goed nochtan mendert de religie van daghe te daghe want alse ieghewelc den anderen ordeelt meer dan hemselve so es die correctie onghenadich ende so ghebrect daer oetmoet ende eendrachticheit in bruedeleker minnen want die henselven niet en meshagen ende hare ghebreke niet en claghen alse mense berespt si connent qualeec effene ghedraghen voertmeer alse de prioer te reeftere luudt ochte iemen anders dien hijs verbidden mach so comen daer drie ochte viere van den joncsten dadt doch ene ordene scien mijnhere de abt blijft in syn huus met sinen ghesinde ende alle dat ander convent es siec ende cranc ende pleecht sijnsselfs met vleesche ende met goeder spisen diet vercrighen mach die vele renten heft hi gadert vele ghelts ochte hi verteeret riveleec die lettel heeft hi moet men verteeren want ieghewelc behoudt dat hiselve heeft ende en gheves den anderen niet al es de abdie rike si en gheeft den convente niet meer dan si gheven moet es oec dat convent rike si eten ende drinken te bat maer der abdien en gheven si oec niet ende ieghewelc ontfeet sine renten ende besorcht hemselven alse ochte hi in de werelt ware ende dit es met orlove des prelaets maer woude de prelaet die renten opheffen ende in der ghemeinten deilen men soudt heme cume ghedoeghen ochte niet ende aldus levense sonder proper in den waerden ende menech in der herten niet nu merct es dese vite sente benedictus reghele ende sente augustijns dat moeste men seere gheloesen want in der varwen noch in den werken en scines niet want die reghelen leeren ons een inghekeert leven met enen vertiene der werelt ende also gode venden ende besitten in enicheit van gheeste maer die de biddende ordenen stichten si besaten gode in enicheit haers gheests ende overmids en inwendich driven gods ende bruederleke minne so keerden si hen ute toe den volke ende vervolden al de werelt met heileghen levene ende met ganser leeringhen si versmaedden goet ende eere ghenoechte haers lichamen ende allen troest der werelt ende si volchden christum na in willeghen armoeden vanbuten ende vanbinnen si waren sober in henselven ende gherecht vore den oeghen gods ende goedertieren allen menschen ende si en sochten niet dan de eere gods ende ghemeinen orbore alle der werelt nu sijn de biddende ordenen seere wijt worden ende der bruedere die bidden es vele maer die dese reghele houden diere es lettel want al dat de bruedere hiervoermaels lieten ende versmaedden dat soeken deghene die nu sijn ende begheerent ende dit moechdi merken in alre wijs want si begheeren sonderlingheseere eerts goet ende eere der werelt ende geesteleke eere van doechden diere si some lettel pleghen si willen wale eten ende drinken ende sonderlinghe abijt draghen ende engheen dinc en mach hen te costeleec sijn van spisen noch van dranke noch van cleederen dat si vercrighen moghen si maken hoghe kerken ende grote ghestichten ende si trecken dat rike volc ane hen meer dan sijt te gode ochte ten doechden wisen si willen arm heeten ende altoes claghen ende overvloedich sijn van allen goede ende al heeft de lampte vele renten ochte de portenerse ochte iemen anders dien sijs gheloeven des en draghen si hen niet ane nochtan verteeren sijt al temale al dat si hebben dat es des paeus ochte dergheenre diet hen gheven tote diesmaels dat sijt verteert hebben maer woudt iemen wederhalen hi soudt cume ghereet venden men vent daer rike bruedere ende arme alse ocht ware in de werelt selc heeft iiij rocke ochte v ende de ander cume enen si smeeken den sondare die vele mach gheven ende si drucken den armen die lettel heeft ende gheerne soude nemen si lopen termine in steeden ende in dorpen si predeken met den waerden ende lettel met den werken ende daeromme bringhen hare waerde lettel vrochte si soeken de wolle meer dan tscaep dat es hare ghewin meer dan salicheit der menschen si sijn ghierech ende idel en gheen dinc en machse vervullen eest coren eest saet eiere case ende ghelt ende alles dies de liede hebben des behoeven si wale al en ware maer een cloester op vij milen al dat men daerbinnen bejaghen mochte dat souden si wel verteeren ende menech gheeft hen oec van sceemden ochte van eersamheiden meer dan van caritaten ende des en achten si niet in dien dat sijt hebben ende aldus tegheet de doecht in hen ende in tfolc die wel questeren can ende vele bejaecht hi es wel ontfaen si doen vele messen ende singhen luude nacht ende dach want si woenen bi den volke ende behoeven wel dat si hen iewerincs mede behaghen maer alse men ten reeftere comt so es de prioer de custode de gardiaen ende de leesmeester ende andere rike broedere die renten hebben ochte dochtere diet hen gheven dese sijn alle in cameren besiden ende pleghen haere verweentheit ende de arme broedere gaen te reeftere ende hebben pottage twee haringhe ende dunne bier den riken dunct dat de arme gnoech hebben ende meer dan si weerdich sijn ende de arme en onnens den riken niet wel dat si so vele hebben van dien dat hen dunct dadt gemeine soude sijn ende aldus wast haet ende nijt overmids onghelijcheit van levene na den etene so lopen de broedere ute alse bien ute haren vate ieghewelc omme sijn bejach es enich rijc man siec in de stat daer sent men ij brudere ochte hi sine sepulture kiesen mochte in haren cloester de andere bruedere gaen spacieren ende visiteren hare dochtere daer lettel orboers ane gheleecht ende dicwile grote confusie nochtan en machse niemen corrigeren want si hoeverdich sijn ende en willens niet ghedoeghen wiltmense oec versinden omme hare ghebreke si soeken mechteghe liede vanbuten die hen hulpen maer hebbensi ghelt si vercrighen wel ane haren oversten dat si bliven moeten wien lief wien leet hebben si enen goeden mensche onder hen die eenvoldich ende vreesachtich es ende gherne de oude reghele hielde dien selen si drucken ende versmaden hi sal meer lidens hebben dan enich ander siet aldus moechdi merken dat alle ordenen ende alle religien ghedaelt sijn van haren beghinne ende sijn ghelijc der werelt worden sonder deghene die niet ute en gaen alse de sarteroise ende alle de joncfrouwen die in beslotene cloestere sijn die bliven haren beghinne alreghelijcst want de duvel heeft sijn nette ghespreidt over al de werelt ende alle die met den wormen ghespijst werden die op der eerden crupen hare leven es onreine ende dat sijn alle deghene die den vleesche leven in traecheiden in gulsicheiden in oncuuscher wandelinghen ochte in anderen groven sonden die bliven alle in des duvels nette nochtan sal god sine uutvercoerne behouden in wat state ochte in wat ordene dat si sijn want des duvels nette heeft wide maesschen ende hieromme al dat oetmoedich ende reine es van sonden dat ontfalt hem hi en caens niet ghevaten ende dat behoert gode toe dat rapen sine inghele ende voerent in abrahams scoet maer dese moeten meer leven ende hare spise nemen in inwendegher ufeninghen dan in uutwendeghen werken ende hieromme gheboet de figure den joden dat si souden eten reine vessche die schellen ende vemmen hadden ende alle andere vesche waren hen onreine ende in de wet verboden hiermede versta wi dat onse inwendeghe leven moet hebben een abijt van doechden ende onse inwendeghe ufeninghe moet overdect zijn met redeleken ghemerke ghelikerwijs dat de vesch ghecleedt es ende gheciert met sinen scellen ende onse minnende cracht moet hare beroeren in iiij manieren dat es eighenen wille te verwinnene ende gode te minnene lost der naturen te wederstane ende doechde te vercrighene dit zijn iiij vemmen daer onse inwendeghe leven tusschen moet swemmen ghelijc den vessche in den watere der gracien gods noch heeft de vesch ene rechte vemme in midden die in allen sinen beweghene onberuerleec blijft ende hieromme moet onse inwendeghe ghevoelen rechte in midden alles ledich sijn ende sonder eighen verkiesen dat es dat wi gode ghewerden laten onsselfs ende alre dinc in hemel ende in eerde ende dit es de vijfte vemme die ons stadicht in de ghenade gods ende in ghewareghen godleken vrede ende aldus heeft onse ufeninghe vemmen ende scellen ende es ons ene reine spise die gode wel behaecht maer die scellen die onse ufeninghe cleeden ende cieren die moeten van iiij varwen sijn want selke vessche hebben brune scellen ende selke hebben roede scellen ende selke groene ende selke witte die brune scellen leren ons dat wi onse ufeninghe cleeden selen met oetmoedeghen beelden dat es dat wi ghedinken selen onser sonden ende ons ontblivens in doechden ende der oetmoedicheit ons heren jhesu christu ende sijnre moeder ende alle der dinghe die ons nederen ende oetmoedeghen moghen ende wi selen minnen armoede ende versmaedtheit ende onbekint ende ongheacht te sine van alle der werelt dit es de brune varwe die seere gracioes es vore den oeghen gods hier na sele wi onse ufeninghe cleeden met roeden scellen dat es dat wi ghedinken selen dat de gods sone van minnen ghemaertilijt es omme onsen wille ende sine passie sele wi draghen in onse memorie alse enen glorioesen spieghel vore onse inwendeghe oeghen opdat wi sijnre minnen ghedinken ende ons verbliden in allen doeghene ende wi selen oec ghedinken de menichfuldeghe tormente der maerteleren die overmids hare martilie christume naghevolcht sijn tote in dat eweghe leven dit sijn roede scellen die wel gheordent sijn ende minleec overdecken onse inwendeghe bevoelen noch moete wi onse binnenste cieren met groenen scellen dat es dat wi ghedinken ende merken selen dat gracioese leven der confessore ende alre heileghen hoe si de werelt versmaedt hebben ende met hoe wonderleken werken ende in hoe menegher wisen dat si gode gheufent ende ghedient hebben dit es groene varwe die treckende es ende verblidende minnende herten ende ghesonde oeghen hieromme laedt ons onse vemmen roeren ende vlieten hen na met al den weldaden die wi vermoghen hier na sele wi onse inwendeghe ufeninghe cleeden met witten scellen dat es dat wi ons spieghelen selen in reinicheit der maechde ende merken hoe si ghestreden ende verwonnen hebben vleesch ende bloet dat es lost der naturen ende daeromme draghen si dat guldene croenken ende volghen den lamme na dat es christume met nuwen sanghe die niemen anders singhen en sal dan die reinicheit behouden in siele ende in lichame maer hebbe wi reinicheit verloren nochtan moghe wi onnoeselheit vercrighen ende cleden ons met anderen doechden ende in den lesten daghe ten ordeele comen met allen heileghen claerre dan de sonne ende besitten de glorie gods eweleec sonder inde ende hieromme sele wi onse binnenste bedecken met iiij wisen van scellen ende elke wise moet hebben levende vemmen der goetwillicheit dat es dat wi begheren te volbringhene met den werken dat wi begripen met redenen alsoe es die inwendeghe spise reine want alle const ende wijsheit sonder doechtsam leven dat sijn scellen sonder vemmen ende alle doechde gheufent sonder bescedenheit dat sijn vemmen sonder scellen ende hieromme moete wi de doechde bekinnen ende minnen ende ufenen sal onse leven reine sijn ende dan werde wi ghevoedt met reinen vesschen die scellen ende vemmen hebben van den xx voghelen die god verboet den ioden tetene maer nu vent men selke mensche die edel ende teeder sijn van naturen al hebben si dese vessche si begheren noch vleesch ende voghele ende daermede versteet men scouwende ufeninghe want niemen en mach scouwen overnatuerleec dan alleene inneghe devote menschen ende hieromme noemt onse here in der figuren vele voghele die den joden onreine sijn ende diere si niet eten en moghen na hare wet ende dese figure leert ons dat alle scouwende ufeninghe dier men pleecht in natuerleken lichte sonder ghenade die es onreine want si en voedt niet toe den eweghen levene ende hieromme ghelikerwijs dat onse here vore ghesproken heeft so salic u noemen ieghewelken voghel met der wisen die hi beteekent ende also alse alle die voghele onreine waren den joden in lijfleker spisen alsoe sijn ons alle die wisen die hen gheliken onreine ende van gode verboden in gheesteleker spisen ende hieromme die comen wilt tote enen rechten scouwene sonder dolinghe hi merke de voghele ende hare nature ic salse u bedieden na die wise dat si ghenatuert sijn die ierste voghel die onse here den joden verboet in spisen dat was de aer hi es coninc alre voghele want hi vliecht alrehoechst ende staert in claerheit der sonnen sonder wiken hi maect sinen nest alrehoechst ende hi verwint den drake ende alle voghele ontsien den aer ende hieromme de hoechste heileghen die in hemelrike ende in eerterike sijn die gheliken den aer in someghen poenten maer so wat mensche heme ghelijct in allen poenten hi es bedroghen ende sijn leven es onreine want hi es contrarie der ghenaden gods ende allen doechden nu seldi merken wat nature vermach ende wat ghenade vermach boven nature dat willic u toenen sowat mensche die in sinen inkeere heme gheledeghen can alre beelden ende formen ende alles ghemercs ende sijn ghemoede verheffen in ene bloete ledicheit hi es een coninc in der naturen boven andere menschen want hi vliecht in dat hoechste dat nature vermach ende hi maect sinen nest ende sine raste in sijn wesen ende hi staert in die eenvoldeghe waerheit die altoes inlichtende es in sijn wesen ende in alle wesene ende sijn ghesichte es eenvoldich ende sonder ghemerc ende daeromme scout hi die waerheit sonder wederslach ende sonder wiken ende dit es der naturen so ghenoecheleec dat hi versmaedt ende onedel acht ghemerc ende ondersceet ende alle redeleke ufeninghe die hendert ochte verbeelt sijn bloet ghesichte also alse de aer doedt sine jonghe die der claerheit der sonnen wiken ende hi verwint den drake want in der onghebeeltheit en mach de viant niemene becoren maer in den nedercomene es hi hoeverdich ende scalc onghedoechsam ende van welden waerden ende alle menschen die sijns gheests niet en ghevoelen die acht hi cleine ende alse ontblivende haren besten ende hieromme es hi gheeert ende ontsien van dien menschen die noch vlieghen in der naturen ende gherne goede menschen worden nochtan es hi bedroghen want hi wilt weten ende niet gheloeven hebben sonder hopen besitten sonder minnen ende hieromme al vliecht de aer hoghe hi en vliecht boven hemeselven niet ende also en doet oec gheen mensche in lichte der naturen maer ghenade ende caritate voert den mensche boven hemselven in gode ende daer maect hi sinen nest want godselve es sine woeninghe ende sine raste ende daeromme wert hi meer verclaert ende meer gods smakende dan alle menschen in bloeter naturen vercrighen mochten alle redeleke werke die den gheloeve wiken ende der ierster waerheit die mint elc goet mensche alse sine edele vrocht daer hi mede gheciert wert ende gheordent ghelijc den heileghen in der heilegher kerken ende in sinen opganghe onthoecht hi hemselven ende allen becoringhen ende sijn nederganc es so gracioes met waerden ende met werken ende met goeden exemplen dat heme alle sine viande moeten wiken ochte van heme vlien ende hi es so saechte ende so oetmoedich van herten dat alle goede menschen verbliden die heme ghenaken siet dit es de ierste voghel die ons verboden es in sijnre naturen ende boven alle voghele gheprijst in der ghenaden die ander voghel die hierna volcht die es ghenoemt griphes sijn hoeft ende sine vloghele sijn ghelijc den aer maer sijn lichame es ghelijc den leu ende hi heeft iiij voete alse ene beeste ende hi es so staerc dat hi wel verwint ende doedt enen ghewapenden man dese voghel leret ons dat someghe menschen hebben enen subtilen gheest ende ene scalke beesteleke nature si hebben vloghele alse de aer daer si mede vlieghen ende scouwen de bloete ledicheit haers wesens maer si wandelen met iiij voeten op eerden alse ene beeste want hare nature es gheneicht ende begherende al dat eertsch es ende hieromme es hare lichame ghelijc den leu ommedat si so hoeverdich ende so scalc sijn ende al hare begherte es vleesch ende bloet ende hieromme doeden si den ghewapenden man dat es haersselfs redeleecheit al waren si oec van binnen ghewapent met ghenaden ende van buten met der heilegher screft si souden nochtan verblinden ende ondergaen overmids den staerken leu dat es de nature die onbedwonghen es die derde voghel es ghenoemt alietus hi es luttel meerre dan de mussche sijn hals es lanc sine plumen sijn purper roet ende wit hi woent in de zee ende leeft met vesschen hi maect sinen nest ront onder dat sant der zee alse dat water daelt datten niemen scoren noch breken en mach ende hi broedt vij daghe siet alle dese poente vent men in den gheveinsden mensche hi toent heme oetmoedich ende cleine vore der menschen oeghen sijn hals es lanc want hi ghedinct ende smaect vanverren lof ende prijs die heme werden mach van goeden scine ende hieromme sijn sine plumen purper roet ende wit dat sijn sine werke die scinen begheerleec groet van penitencien ende onnoesel maer hi woent in de zee dat es in onghestadicheiden ende hi leeft met zeevesschen dat es met den love der onghestadegher werelt ende sijn nest es ront onder dat sant der zee want sijn herte soect raste in eertschen dinghen ende also langhe alse hi in der naturen vrede heeft so en mach men niet wel den nest sijnre gheveinstheit venden noch breken ende binnen vij daghen broedt hi sine jonghe uut dat es ten inde van sinen live alse hi sterven moet so werdt hi ontsaedt ende onverduldich ende dan oppenbaert hare sine vrocht ende dan mach ieghewelc bekinnen wat voghele hi si die vierde voghel dat es de wuuve die edt kiekene ende dat hi op de strate raept hi es bloede vore groete voghele in sinen jonghen daghen veet hi voghele daerna leeft hi met doeden corren ende daerna met mosien ende met vlieghen ende int leste sterft hi van honghere hierin werde wi gheleert dat selke menschen van naturen begheren een ghesteleec leven ende dat soeken si ane goede menschen te leerne meer dan ane gode ende si soekent meer in der screft dan in den gheeste ende in uutwendeghen werken meer dan in innegher ufeninghen ende hieromme al vlieghen si op met ghepeinse si en werden niet ghespijst van boven want si scouwen nederweert ende rapen hare gheesteleke spise op de strate ende in de uutwendeghe werke goeder menschen die si hen anenemen ende aldus vaen si voghele daer si bi leven dat sijn die vlieghende ghepeinse menichfuldegher goeder werke vanbuten maer si bliven altoes ruut ende grof in gheesteleken verstane ende hieromme sijn si bloede vore groete voghele dat es vore gheleefde menschen die doecht ende waerheit verstaen eest oec also dat hen dunct dat si vele ghearbeidt hebben in penitencien ende in anderen goeden werken so wanen si heilich sijn ende werden traghe ende dan gaen si stille sitten ende soeken raste in henselven ende dan leven si met doeden corren dat es met enen behaghene haersselfs ende haerre werke want inwendich behaghen ende heilich wanen sijn dat versmaden goede menschen alse stinkende corren ende dat es deser lieden spise ende alse si hierin bliven ende verouden so leven si met mosien ende met vlieghen dat es met meneghen soeten ghepeinse die ute der naturen wassen alse men binnen blijft ende de nature houdt in rasten ende in vrede maer int leste sterven dese liede van honghere want alse de nature vercoelt ende de vlieghen vergaen dat sijn die soete ghepeinse van goeden dinghen so comt de duvel ende de werelt ende dat vleesch ende bringhen onreine ghepeinse van sonden ende ommedat si vanbinnen smaec noch troest en ghevoelen ende hare nature altoes met honghere troest ende soeticheit begheert siet overmids desen onreinen hongher volghen si den becoringhen ende sterven in sonden die vijfte voghel dat es de waterghier hi es swaer van naturen ende daeromme springt hi iij spronghe voert eer hi heme verheffen can te vlieghene hiermede verstaen wi de ghiereghe menschen die gode gnoech willen sijn ende der werelt die sijn in der naturen swaer selen si vlieghen si moeten overspringhen ende vergheten rijcdoem der werelt ghenoechte des lichamen sorghe van herten ende also moghen si bekinnen goet ende quaet loghene ende waer ende hoe si leven souden na den wille gods maer de ghiere ende de ghiereghe sijn so swaer si vallen saen ter eerden ende wandelen met den beesten in hoeverden ende si swemmen met den vesschen in ghenoechten ende si vlieghen met den voghelen in scalker behendicheit alse des ghiers plumen berren van dien roeke vlien de serpente ende alse een ghierech mensche gode begheert te dienene so vlien de viande van heme in stride ende in volcwighe so edt de ghier menschenvleesch ende alse de ghiereghe mensche wennen ochte verliesen soude so begheert hi dicwile der menschen doet de groete ghier doedt sine moeder ende also doet groete ghierecheit si doedt de siele daer si ute gheboren es de ghier leeft wel hondert iaer ende went sine jonghe sonder man ghierecheit doert oec wel hondert iaer eest also de mensche also langhe leeft ende si wast ute der sielen allene sonder iemens toedoen want al ware de mensche alleene in eerterike nochtan soude hi ghierech sijn maer de gheervalke nemt den ghier dicwile sine jonghe ende also doen de lantsheeren die nemen dicwile den ghiereghen daer si langhe over ghearbeidt hebben die seste voghel dat es de swarte rave dat wijf broedt alleene de man bringt hare spise de jonghe leven vij daghe sonder eten datse de vader niet voeden wilt vore dat si swart werden ende heme ghelijc met den swarten raven versteetmen den ongheloeveghen mensche die broedt sijn ongheloeve alleene alse hi ute eighenre hoeverden verkeeren wilt de leere der apostele ende de sentencie der heileghen maer de duvel dat es sijn man die heme de vrocht des ongheloefs insendt ende hi bringt heme spise dat sijn subtile vonde onghelijc der heilegher kerken die hi met eighenre hoeverden behouden wilt ende alle die in kerstenen gheloeve bliven die spijst god ende de heileghe kerke met gracien ende met doechden maer die uutvallen in ongheloeve die werden ghespijst van den duvel ende van anderen ongheloevegher menschen met stinkenden ase dat es met valscher leeringhen ghelikerwijs dat de rave die ute der arken vloech hemselven spijsde met doeden corren ende daeromme en keerde hi nemmermeer weder toe der arken roeke craeien ende cauwen ende al selc gheslachte dat was den joden onsuver in spisen ende van gode verboden hiermede verstetmen alle manieren van truffen van boeten ende van ongheloeve die moeten ons onsuver sijn ende van gode verboden in gheesteleker spisen die sevende voghel es ghenoemt strucio die heeft ghesplette voete alse de kemel in den oechste leecht hi sine eiere op dat zant ende verghetse daer maer de heete tijt broetse ende bringse voert ende hi edt iser ende es so swaer dat hi niet vlieghen en mach maer hi loept alse ene beeste ende drijft hemselven met sinen vloghelen dese voghel leert ons dat selke menschen in der naturen vloghele hebben want si sijn verstendich ende subtijl ende van naturen gheneicht tote gheesteleken dinghen maer si hebben oec kemelsvoete dat sijn eertsche begheringhen daer si mede draghen den last der werelt want si laden den bult alse de kemel van eertschen goede ende dese liede eten iser want die eertscher dinghe ghebruken si ende hebben niet in hare hande daer sij hen mede weeren moghen ochte daer si iet goets mede werken moghen maer die gods ghebruken ende eertsche dinghe versmaden alle die dinghe die si omme gode versmaden die sijn hen alse iserne instrumente daer si mede werken wat si willen ende de vrocht haerre werke es verborghen in den hemel maer die de werelt minnen si hebben hare vrocht bedect int zant der erden ende en ghedinkens selve niet maer de hitte haerre ghiericheit toent die vrocht met den werken want si sijn swaer daer si vlieghen souden met den voghelen daer loepen si alse beesten met der werelt in scalker behendicheit die achtenste voghel dat es de jupere ochte de nachtravel hi haedt dat licht der sonnen ende vliecht in der nacht ende in donkerheiden desen voghel gheliken alle deghene die ganser waerheit ende ganser leeren contrarie sijn ende nuwe opinien ende nuwe vonde venden daer si de waerheit ende de wet gods mede verdonkeren willen si slachten wel den joden die tote christumme seiden gaet van ons de sciencie uwer weghe en wille wi niet die neghenste voghel heet larus hi leeft van dobbelen roeve want hi veet voghele in der locht ende vessche in den watere desen voghele gheliken alle deghene die raste soeken in hoeghen verstane ende smaec ende troest in hare inwendighe begheren dese en moghen gods niet ghesmaken want si soeken eighen gherief ende en overliden henselven niet tote in gode die tiende voghel dat es de havec hi es traghere dan de valke maer hi es scalkere in sijn vaen hiermede versteet men de prelate der heilegher kerken die gods volc regeren niet alse herden maer alse princen der werelt dese sijn biwilen traghere in haer vlieghen daer si haers volcs salicheit soeken souden dan eertsche princen die wi den valke gheliken maer si sijn scalkere daer si hare pride vaen de havec doet sine jonghe vlieghen omme hare pride alse sijt vermoghen ende hi es altoes wreet ende onghenadich ende aldus doen de verkeerde prelate haren jongheren die hare officie draghen si doense priden ende rapen waer si moghen want si sijn altoes scalc ende onghenadich daer si tijtleec goet ane winnen moghen nochtan heeft god den prelaten der heilegher kerken alle manieren van onghenadicheiden verboden ghelikerwijs dat hi den joden verboet alle manieren van haveken die ellefste voghel dat es de ule hi edt duveneiere ratten ende muse ende alse hij vechdt keert hi de voete opweert hi heeft vele plumen ende die sijn heme ene bordene want hi es traghe ende ledich ende hi scuwet licht ende wandelt bi den doeden dese ule leert ons dat selke menschen vlieghen in der nacht dat es in natuerleken lichte sonder de ghenade gods ende dit vlieghen es overmids onghebeeltheit van gheeste ende een ledich ghesichte in bloetheit haers wesens dit sijn de plumen daer nature mede vliecht in eenvoldegher rasten ende dese plumen verswaren den gheest dat hi niet vlieghen en mach boven sine nature in gracien ochte in glorien want daer hi onghebeeldt es daer soude hi van rechte ghebeeldt sijn met der goetheit gods ende daer sijn ghesichte ledich steet in bloetheit daer soude sine redene verlicht sijn met godleker waerheit ende dan soude hi bekinnen ende minnen boven nature ende gods eere begheren in allen sinen werken ende met desen plumen soude si vlieghen boven sijn ghescapen wesen ende gods ghebruken in der ewecheit want sal de mensche comen in die hoecheit so moet hi ufenen den wech die daertoe leidt maer die den ule gheliken die sijn ledich ende traghe ende scuwent licht want si en willen kinnen noch minnen noch redene noch ondersceet versinnen maer sonder alle doechde willen si vlieghen ende rasten in deemsterheiden ende si wandelen gherne bi den doeden dat es bi denghenen die hen gheliken in der secten ende sijn doet vore gode ende verworpen van der heilegher kerken ende alse mense berespt so keerense de borst opweert alse ene ule ende soeken enich welt waert dat si ghehoert hebben ende dat houden si so vaste in hare claeuwen men caent hen niet ghenemen want si en volghen gheenre redenen ende hieromme alse si ten lichte comen so sijn si ghehaedt van allen menschen die waerheit verstaen ghelikerwijs dat de ule es van allen voghelen ende also alse de ule edt der duven eiere alsoe bederven si gheesteleke vrocht eenvoldegher menschen daer si mede wandelen ende de ule edt oec ratten ende muse ende also werden dese liede ghespijst met allen den verkeerden poenten die meest verworpen sijn onder de huusghenoete kerstens gheloefs die tweelefste voghel dat es de dukere hi leeft met vesschen ende hi blijft langhe onder dwater sine jonghe soeken selve hare spise ende hi voersiet tempeeste in de zee hiermede versteet men deghene die gheesteleec scinen ende curioes ende teeder sijn ende hare gherief soeken in gode ende in allen dinghen dese leven met vesschen dat es met inwendeghen smake alse hen alle dinghe comen na hare gherief ende si duken onder dwater want si ontsinken henselven in ghenoechten ende in loste der naturen die onghestadich es ende henen vliedt ghelijc den watere ende hare jonghe soeken selve hare spise want senne ende crachte ende alle hare werke sijn meer gheneicht op smaec dan op orbore ende si voersien tempeest in de zee want si scuwen arbeit ende ufeninghe ende alle onlede der werelt die hen in hare sachte leven letten ochte henderen mochte die dertienste voghel heet ibis dat es de odevare ende wandelt bi den oevere der watere ende edt serpentseiere ende venijn corren ende doede vessche ende hiermede leven sine jonghe ende hi es wit van plumen hiermede verstaen wi dat hen selke menschen ghelaten ochte si gheesteleec waren ende cleeden hen met witten plumen dat es met enen scine van onnoeselheiden maer si wandelen op den oever der watere dat es bi den wereleken volke dat onghestadich es ende wandelbaer ende altoes treckende dat heme ghelijct in sonden ende hieromme werden si ghespijst met serpentseieren ende met venine dat es met onreinen becoringhen des viants ende der werelt ende dan eten si doede vessche ende corren want si ghedinken met wille ende met begherten ouder ghenoechten die si ghehadt hebben ende ouder ghewoenten van sonden die si gheploghen hebben ende hiermede spisen si hare jonghe dat sijn hare inwendeghe senne crachte ende gevoelen die viertiende voghel dat es de swane sine cracht leect in sine vloghele ende alse hi sterven sal so singt hi hiermede versteet men ieghewelken jonghen mensche die gode niet en vreest maer sijnre naturen volcht in weelden ende in oncuuscheiden van levene dat sijn twee vloghele daer vele sonden onder sculen ende si sijn oec van groter cracht also langhe alse de mensche vliedt in sijnre joecht ghelijc den swane in den watere dan heeft hi den hals onghebroecsam alse de swane ende sterft met blisscapen ende met sanghe in meneghe doetsonde ende selc blijft doet in ewecheit die vijftienste voghel es ghenoemt onocrocalus hi es ghelijc den swane maer hi heeft dat ansichte alse een esel ende enen langhen bec daer hi vessche mede veet ende hi roept lude int water ende hi heeft enen crop alse een sac dien hi altoes vult hoe sat hi es ende alse sijn buc idel wert so scudt hi die vessche ute sinen sacke ende edtse weder anderwerf siet dit es de ghiereghe mensche hi es ghesedt in onghestadicheit alse de swane in dwater altoes vliedt hi voert met starker begherten omme meer te hebbene maer hi heeft eens esels ansichte daer men treecheit ende doerheit mede versteet want hi es traghe tote allen doechden ende hi es sot want hi mint die dinghe die hem niet weder en minnen ende die hi van noede verliesen moet ende hi dient ende eert die dinghe die hem dienen ende eren souden ende hi haedt hemselven ende es hemselven ene onraste ende hi es ghehaedt ende onwerdich in hemel ende in eerde ende hi heeft enen langhen bec dat es behendeghe scalcheit daer hi eertsche dinghe mede tegadere trect ende hi roept lude int water want alse hi went so es hi harde blide ende alse hi verliest so roept hi seere van groter droefheit ende hi heeft enen crop alse een sac dat es sine ghiereghe herte die altoes idel blijft wat hi vercrighen mach ende alse hem seere honghert so telt hi sinen scat so reekent hi die hem sculdich sijn ende also scudt hi de spise ute sinen croppe ende edtse anderwerf siet dit es een onghevallich esel die sere verladen es ende hi en versennes niet die sestiende voghel heedt porphirio de bonte aer sijn een voet es ghelijc den aer de ander ghelijc der gans hi vliecht hoeghe nochtan siet hi de cleine vessche in dwater ende dan sciedt hi haesteleec neder met den aersvoete grijpt hi de vessche ende met den gansenvoete stoent hi heme op in de locht hiermede verstaen wi dat selke menschen vlieghen in de locht met den aer in hoeghen verstane ende si swemmen in dwater met der gans in en weeldich leven ende dit sijn bonte are want hoe hoeghe dat si vlieghen in subtilen sermoenen ende in behendegher leeren si hebben altoes de oeghe in dwater toe den vesschen hoe si ghespijst ende ghecleedt moghen werden van den menschen der werelt ende hieromme hebben si den enen voet ghelijc den aer dat es ene ghiereghe begherte daer si de pride mede gripen ende vaen ende si hebben den anderen voet gheheel ende onghesplet alse de gans daer si hen mede stonen op dwater want si en achten niemens niet dan also vele alst hen vromen mach maer alse si de pride begrepen hebben so voeren sise op dat oever besiden van den volke daer sise alleene verteeren want selden doen si iemene goet si en mochtenre meer ane winnen die seventienste voghel dat es de valcke een de edelste voghel die vliecht hi es so starc dat hi den aer doet sleet ende iiij cranen ochte v met sijnre cracht sijn aes moet versch sijn ende levende hi scudt heme alse hi de pride siet die heme behaecht maer alse hi ghemest so comt hi noede weder van groten overmoede met desen valke verstaen wi verkeerde princen der werelt ende oec de prelate die met overmoede ende sonder kinnesse haersselfs gods volc besitten al sijn si de meeste voghele der werelt gelijc den valke ende starc ende edel van lijfleker gheboert si verliesen nochtan de hoechste edelheit der naturen wanneer dat si den aer verwinnen ende doeden dat es haersselfs redeleecheit ende de ghenade gods daer si mede vlieghen souden in een bekinnesse ewegher dinghe ende in werken der gerechticheit ende hieromme slaen si terneder iiij cranen ochte v dat sijn de iiij cardinale doechde de vyfte crane dat es de vreese ons heren want die cranen leeren ons een sedeleec leven in dien dat si houden ordene ende maniere in vlieghene in singhene in slapene ende in wakene in sciltwachten ende in al haren doene ende hieromme alse de princen der werelt die iiij doechde terneder slaen dat es vroetheit ghematicheit starcheit ende gerechticheit ende daertoe de vreese ons heren dan sijn si rechte alse gheervalken die altoes versch ende levende aes begheren dat es ghenoechte haers lichamen ende vorspoet der werelt ende hieromme verscudden si hen ende verbliden ghelijc den valke alse si de pride sien die hen behaecht dat es alse hen alle dinc te poente comen na scalcheit haerre naturen want si sijn de gripenste diere die leven maer wanneer dat si in haer vlieghen ghemessen ende niet vercrighen en connen dat si begheren dan scamen si hen van overmoede vore dat volc der werelt die achtienste voghel es ghenoemt caladrius hi es wit van plumen sijn mes verklaert de oeghen hi woent in der coninghe hove es hi bi enen sieken ende sal die sieke ghenesen so siet hi op heme ende ontfeet die siecheit ende voerse in de locht jeghen de rayen der sonnen ende verberse daer maer en wilt hi den sieken niet aensien so sterft die sieke al sijn gheslachte es onreine ende van gode verboden in die joetsche wet hierin moghe wi merken dat desen voghel alle de gheestelike prelate gheliken die des volcs onachtsam sijn dat hen van gods weghen bevolen es al sijn si gecleedt met witten plumen dat es met den dienste ons heren ende met der sacrificien der heilegher kerken nochtan sijn si onreine in dien dat si den sieken sondeere niet aensien en willen ende de siecheit sijnre sonden ute heme trecken met berespene met heilegher leeren met goeden exemplen ende met al dien dat si gheleisten mochten so souden si met rechte de siecheit sijnre sonden ontfaen ende voerense in de locht met haren ghebede ende daer souden sise verberren in de heete rayen der sonnen der ghenadicheit gods siet omme dat si des niet doen en willen also verre alst in hen es ende hen god de macht ghegheven heeft maer laten den sondere sterven in sine sonden hieromme es hare leven onreine vore den oeghen gods maer si wandelen in der coninghe hove dat es in rijcdoeme in eeren ende in groten staten waer sise vercrighen moghen al dit gheslachte van desen voghelen es verboden want al dat broederleker minnen darft dat es vore gode onreine ende onterft maer dat mes van desen voghelen verclaert der menschen oeghen also ghelikerwijs onreinicheit der sonden ende betterheit der ewegher pinen dat es des sondaren mes dat sele wi vore onse oeghen houden so werden onse oeghen verclaert in kinnessen der doecht ende in de vreese ons heren die neghentienste voghel dat es de onreine hoppe die woent gherne daert vule stinct si heeft scoene plumen ende ene croene van plumen maer in den winter sidt si bloet ende naect onder hare kindere hiermede versteet men den onreinen mensche die der werelt behaghen wilt ende hemselven ciert met scoenen plumen van cleederen met waerden met werken met treckenden ghelate opdat hi den mensche bedrieghen moghe ende verleiden na sijn gherief in sonden dese mensche stinct vore gode ende vore alle sine heileghen nochtan heeft hi ene scoene croene van plumen dat es de glorie sijnre behaghelheit daer hi hem mede ciert maer hi wert ghespijst met menschenmesse alse de hoppe in dien dat hi heme verblijdt alse hi andere menschen ghetrecken can in onsuverheiden van sonden ende hi es onreine ende quadere dan de duvel want al trect de duvel de menschen van gode hi en trecse tote heme niet sijns te ghebrukene maer dat doet dese vule mensche hi sedt hemselven enen afgod in dien dat hi begheert dat andere menschen in heme rasten ende sijns ghebruken maer in den wintere sal hi sitten naect ende bloet onder sine kindere dat es wanneer dat dese tijt der gracien overlijdt tote in de doet so ontvalt hem al dat der werelt toebehoert es hi dan naect ende bloed van doechden ende van godleker minnen so moet hi eweleec sitten in dat helsche coude met sinen kinderen dat sijn deghene die hi bedroghen ende verleidt heeft in sonden die leste voghel die onse here den joden verboet dat es de vledermuus die vliecht des avents in den somer ende in den winter niet si es sonder vloghele ende plumen maer hare voete ende hare beene sijn ghecleedt met enen dunnen velle daer si mede vliecht ghelijc den voghel si en leecht oec gheene eyere maer si baert ende soecht hare jonghe viere voete heeft si ende tande alse de muse doen ende si heeft cranke oeghen ende daeromme scuwet si dat licht der sonnen ende vliecht in der nacht ende leeft met mosien ende met vlieghen ende si es so starc al vlieghende dreecht si wel ij jonghe met hare ende alser vele tegadere comt so hanghen si so vaste ineen die eneghe gherijnt hi beweechse alle cume mach mense sceeden met desen voghelen verstaen wi die menschen die onverstendich sijn ende daertoe onghestadich ende altoes henselven meinende in haren werken dese vlieghen des avents in den somer dat es wanner dat de gracie gods hare nature beweecht so werden si heet in der begherten ende gripen ane grote werke van penitencien ende met denselven so gheet die sonne der gracien onder want gracie soect altoes de eere gods ende nature eighen ghewen ende hieromme al werden si bewecht van der gracien gods si vlieghen met haren dunnen velle sonder vloghele ende plumen dat es met eighenen wille sonder caritate ende sonder inwendighe doechde ende dit moet sijn des avents in den somer want hare natuerleke licht en wilt der sonnen niet wiken noch sijnsselfs vertien ende hieromme hebben si cranke oeghen die niet en werden verclaert met gracien want si vlieghen alleene in senleken werken van buten ende en connen de rechte waerheit niet verstaen maer si leven met mosien ende met vlieghen dat es met den love der menschen die onghestadich es ende hieromme voeren si waer si vlieghen ij ochte iij van haren jonghen met hen dat es hare ghetoende wise die altoes begheert bekint ende gheloeft te sine van den menschen siet dit sijn vledermuse die vlieghen alse voghele want si gheliken goeden menschen in den wisen vanbuten maer vanbinnen gheliken si den beesten want al haer begheren es vleesch ende nature ende hieromme en vlieghen si in den winter niet dat es wanneer dat si der gracien gods niet en ghevoelen so vercoudt de nature ende wert traghe in werken van penitencien dan ligghen si stille ende werden becoert van den viant ende vallen biwilen in groven sonden want sowat mensche die sine goede werke werct alse ute hemselven ende toe hemselven ende omme hemselven hi es onghestadich ende wert bedroghen maer die sine goede werke werct als ute gode ende toe gode ende omme gode hi es ghestadicht sine werke sijn ewech ende vrochtbaer ende hieromme ieghewelc hoede heme vore de vledermuse die henselven meinen ende gods eere niet en soeken noch der menschen salicheit niet en roeken want alse diere vele tegadere comt in ene secte ende die ene wise voeren van buten die sijn so starc ende so eenwillech in haren doene die eneghen gherijnt van haerre secten si waghen alle si sijn blent ende overmoedich ende anetreckende die ane hen hanghen ende cume mach mense van hen ghesceeden siet nu hebbic u ghenoemt alle de voghele ende hare bediedinghe ende also alse god den joden die voghele verboet in lijfleker spisen also verbiedt hi ons dat si bedieden in gheesteleker spisen alle andere voghele waren den joden reine ende gheorloeft in spisen also sijn ons alle manieren van scouwene gheorloeft die hier niet wederproeft en sijn pepele ende spelthanen ende al selke dinghe mochten si eten ende al dat vliecht ende springt met iiij voeten dat was hen reine indien dat sine beene achter langhere ware dan vore maer waren de beene ghelijc lanc so waest hen onreine ende verboden ende hieromme onse gheesteleke leven dat wi vore ons draghen dat moet hebben corte beene also dat onse inwendeghe ufeninghe altoes neder ende oetmoedich blive vore den oeghen gods maer achter moete wi hebben langhe beene also dat onse natuerleke leven hoeghe verhaven si ende den gheeste volghe boven vleesch ende bloet ende boven allen eertsche dingghe ende alse wi onse noetdorft nemen so en sele wi niewerincs raste soeken maer vlieghen ende springhen haesteleec alse de spelthane toe den dinghen diere ons noet es maer wille wi vlieghen in der locht in een gheesteleec leven ende daertoe wandelen op der eerden in een beesteleec leven ende elken gnoech sijn so ghelike wi den voghelen die iiij voete hebben ende de beene ghelijc lanc ende die sijn alle onreine ende van gode verboden hierave niet meer maer in de istorie der figuren haddic begrepen in den beghinne vij poente die alle behoeren tote enen volmaecten levene diere hebbic vive ontbonden na wise ende na voertganghe der figuren maer de figure die hierna volcht die betekent ons die ij leste poente die den mensche volmaken in alre heilicheit want moyses bescrijft ons van gods weghen dat innechste ende dat volmaecste ende dat edelste dat in den tabernakel was ende hiermede versta wi dat innechste ende dat edelste ende dat heilichste dat wi in den tabernakel onser sielen venden ochte ghevoelen moghen ende also alse die dinghe waren in dat heileghe der heileghen dat was in dat binnenste des tabernakels also sijn die dinghe die si bedieden in dat binnenste onser sielen ende hieromme willic u de figure vertrecken ende daerna gheesteleke ontbenden ende dan sele wi hebben van onsen tabernakele een inde dat seste principale poent bescrijft die arke ochte casse die stont in dat sancta sanctorum ende bediedt eninghe ons gheests met gode onse here gheboet moysesse dat hi met al den volke gode maken soude ene arke van den houte van cethym ende si soude lanc sijn ij cubitusse ende een half de breidde ende de hoechde een cubitus ende half ende ieghewelc cubitus dat es eene mate van tweeen spannen lanc dese arke sprac onse here seldi vergulden binnen ende buten met den suversten goude ende ghi selt maken boven die arke een guldene croene alommeendeomme also groet alse die arke es ende iiij guldene ringhe dore die iiij hoerneke van der arken in elke side twee ende ghi selt maken ij grendele van den houte van cethym ende die seldi vergulden ende seltse doen dore die guldene ringhe in elke side van der arken daer men die arke in draghen sal die grendele en sal men nemmermeer ute den ringhen doen maer si selenre altoes in bliven ende ghi selt in die arke doen dat ghetughe dat ic u gheven sal ende ghi selt maken boven die arke een propiciatorium dat was ene tafele van finen goude na de mate van lingden ende van breidden dat die arke es also dat si die arke boven bedecken moghe ende ghi selt smeden ij guldene cherubynne in elke side des propiciatoriums een cherub in de een side ende die ander in de andere side also dat si met haren uutghespreidden vloghelen ieghewelke side bedecken dat oraculum boven die arke dese ij cherubynne selen hen onderlingghe aensien met ghekeerden ansichten in dat propiciatorium daer men die arke mede decken sal in dese arke seldi doen dat orconde dat ic u gheven sal daerna alle die dinghe die ic ghebieden sal overmids u den kinderen van israel die salic ghebieden ende spreken tote u boven dat propiciatorium ende van der middelt der ij cherubynne die selen sijn boven die arke des testaments nu verstaet dit was die arke die god gheboet te makene in der figuren ende dese maecte beseliel gode ende al den volke van israel overmids dat gebot moyses ende also ghelikerwijs wille wi gode ende al sinen volke ene eweghe arke maken dat moet sijn overmids dat ghebot ons heren jhesu christi ende so moete wi sijn beseliel beseliel es also vele gheseghet alse de scaduwe gods ochte een godleec omscaduwen ende hiermede versteetmen den vrien minnenden mensche want ghelikerwijs dat de scaduwe volcht den mensche in allen sinen weghen ende beroert hare na alle de manieren der beweeghinghen des menschen rechtealsoe so volcht de vrie minnende gheest gode ende na alle de beweghinghen dat hem god beweecht vanbinnen in den gheeste so moet hem de minnende gheest volghen ende beweeghen altoes de andere eighenscap des gheests daer hi es ghenoemt een godleec omscaduwen dat es na der hoechster edelheit des gheests daer god in rast ende woent alse in eenre verborgenheit siet dit es beseliel de vrie minnende gheest die ene raste gods es ende daertoe hem beweecht na alle diere manieren dat hem god bewecht dese minnende gheest met den beroerne gods in crachte ende in wysheiden ende met der vriheit sijnsselfs so sal hi ene gheesteleke arke maken gode ende hemselven ende alle denghenen die gode minnen want in der figuren en was maer ene arke ende die was gods ende alle des volcs ghemeine ende ieghewelcs menschen sonderlinghe dese arke en beteekent ons anders niet dan de eninghe die ieghewelc goet mensche ochte alle goede menschen met gode maken want eninghe met gode es ieghewelcs sonderlinghe die gode ontfeet in minnen ende si es ghemeine allen denghenen die minnen want daer vergaderen wi alle in een ende in der eninghe ontfet ieghewelc gode ende alle die minnen ende hi wert ontfaen met gode van ieghewelken die mint ende aldus woenen wi alle in gode ende god in ons allen ende ieghewelc met gode in den anderen ende dit es de arke die ic meine die ghemaect wert tusschen gode ende elken goeden mensche daer comt god van boven met alle sinen gaven ende wi comen van beneden met onser minnen ende met al onsen werken ende aldus maken wi die arke in ons ewegher heilicheit dese arke moet lanc sijn ij cubitusse ende j half dat sijn ij maten ende ene halve de ierste mate dat es een vri toecomen gods in ons de andere mate dat es onse vrie toeganc in gode dit sijn ij maten ochte ij volcomene werke dat ierste van gode dat ander van ons ende dese werke werct god met ons ende wi met gode maer noch heeft de arke ene halve mate meer dat es dat dat werc der minnen altoes vernuwet maer de eninghe blijft ghestade ende daeromme es de mate half want dat werc der minnen vernuwt altoes ende nemmermeer en wert god van ons gnoech ghemint na dat hi werdich es ende wijs begeeren ende hieromme blijft die mate half ende onvolmaect ende hiermede prueft men de edelheit ons gods ende onser minnen ende dit es de lingde van onser arken de hoechde es onderhalve mate de gheheele mate dat es de eenvoldeghe opganc ons gheests met love die ons weseleec houdt in enicheit met gode maer de halve mate die hierna volcht die leert ons dat de hoecheit gods onthoeghende es allen creaturen in love nochtan selen wi altoes clemmen na die onbegripeleke hoecheit met eenpaerleeken love ende hierin blijft die mate half ende onvolbracht want senne ende crachte ende alle werke des gheests en connen gode niet volloven de breide van onser arken dat es oec onderhalve mate de gheheele mate leert ons dat wi onsselven ende alle menschen in minnen begripen ende draghense in de breidde der minnen gods die alle minnende in enicheit beveet ende hierna volcht de halve mate die ons leert dat wi gode nemmermeer gnoech gheminnen noch ghedanken en moghen van dien dat hi ons ghedaen heeft van sinen ghichten ende van sinen gaven die wi ontfaen hebben ende hieromme blijft dese mate altoes half ende onvolmaect ende dat es hare meeste edelheit voermeer de vrie eninghe die god maect met ons ende wi met gode die venden wi daergaen ende overvloit met sijnre minnen ghelikerwijs dat de arke in der figuren overdect was binnen ende buten met puren goude hier boven hadde de arke in der figuren ene croene ochte j boert van finen goude also wijt alse die arke was hiermede versta wi in dat overste onser eninghen een minleec omhelsen gods ende ons daer onse minne ende alle onse werke mede ghecroent sijn ende dit es dat hoechste daer onse ghemetene salicheit in gheleecht ende des en ghevoelt niemen dan die eninghe met gode in sinen gheeste beseten heeft die arke des testaments sprac onse here sal hebben iiij guldene ringhe in elken hoernec enen ende ij grendele van houte van cethym die salmen vergulden ende doense dore die ringhe in elke side van der arken daer men die arke in draghen sal die grendele en sal men nemmermeer ute den ringhen doen maer si selenre altoes inbliven nu verstaet de meininghe van desen die ierste rinc leert ons dat onse inwendeghe ghesichte altoes wederboecht si in die eninghe die wi met gode ghevoelen de ander rinc leert ons dat alle onse ufeninghe den ghesichte navolghe ende niewerings raste en vende dan in de arke ons testaments de derde rinc leert ons dat wi enich met gode bliven ende ghoehoersam sijn allen den dinghen die ons gheraden ochte gheboden werden in den bande daer ons minne in enicheit met gode beveet de vierde rinc leert ons dat wi onsselfs niet en bliven maer dat wi ons in minnen overgheven also dat wi de rijcheit gods in ons ghevoelen moghen sonder verheffen van moede ende dat wi darven ende arme connen sijn sonder bedructheit van gheeste ende dat wi alle doechde werken ende alle swaerheit ghedoeghen sonder verwandelinghe vanbinnen in ghelijcheit toe der eeren gods dit heeten iiij ringhe in der figuren ommedat minne alle doechde werct ute der eninghen die si met gode ghemaect heeft ende met allen werken wedercomt in die selve eninghe hieromme waren die iiij ringhe vaste ghevoecht in de iiij hoerneke van der arken maer hiertoe behoeren ij vergulde grendele van houte van cethym in elke side van der arken enen die dore die ringhe ga daer men de arke in draghen moghe waer men wilt de ierste verguldt grendel dat es vriheit des gheests overmids minne altoes gheneicht in enicheit ten mensten hebbeleec ende in ieghewelken insiene werkeleec ende begheerleec de ander grendel es eighenen wille verteghen hebben in de vriheit gods also dat wi gode ghewerken laten met onsen gheeste hoe hi wilt ende wat hi wilt dit sijn ij grendele daer wi in draghen de arke onse eninghen met gode waer wi sijn ende waer wi willen ende hieromme selen wi de grendele altoes laten in de ringhe na de leere gods so blive wi altoes ghesaedt ende in vreden ende onsselfs gheweldich minleec te keerne in enicheit van iiij dinghen die in die arke ochte caste laghen de arke in der figuren die moyses met den joetschen volke maecte daerin dede hi iiij dinghe die een ghetughe waren der gaven ende des goets dat si van gode ontfaen hadden ende oec der eninghen ende des verbonts dat si met gode ghemaect hadden ende also ghelikerwijs de arke der eninghen die christus met ons ende in ons ghemaect heeft daerin heeft hi oec iiij dinghe ghedaen die ons ghetughe sijn sijnre minnen ende sijnre gaven eest dat wi ons met heme verbonden venden in eweghen dienste ende in eweghen love ende hieromme ghelijct de figure wel der waerheit want dit sijn beide arken des testaments den joden vanbuten ende ons vanbinnen nu seldi merken de figure opdat ghi de waerheit te bat verstaen moecht in de arke der figuren so was de roede aarons de tafelen der ghebode gods hemels broet ende deuteronomius dat es dat vijfte boec dat moyses maecte ende dit es de sen in den beghinne der joetscher wet so leiden de xij gheslachten xij roeden die laghen over nacht in den tabernakel vore de jeghewerdicheit gods ende aarons roede van den gheslachte van levi die groeide ende bloeide ende bracht vrocht in der selver nacht tote enen teekene dat god aaronne ende sijn saet gheroepen ende vercoren hadde ute alle den volke van israel dat hi soude dat volk regeren met sacrificien ende met ghebeede ende met al den dienste die priesters ambachte toebehoerde ende hieromme gheboet onse here dat men die roede legghen soude inde arke tote enen ghetughe dat niemen hemselven en verhieve noch gheert en soude willen sijn ghelijc denghenen dien hi vercoren hadde ende ghesedt boven al sijn volc nu es ons christus gheboren ute aarons sade die alle gheslachten vergadert heeft in een ende hi es onse bisscop in der ewecheit hi droech sine roede dat was sijn cruce vore die jeghewerdicheit gods in der nacht doe de sonne verghinc ende al de werelt was in deemsterheiden van ongheloeve maer sine roede groeide ende bloeide ende brachte ons de vrocht ewegher salicheit ende die roede met der vrocht heeft hi gheleecht in onse arke dat es in de enicheit der heilegher kerken tote enen ghetughe dat niemen hemselven en verheffe maer die verhaven wert in priesterscape dat hi oetmoedich ende ghoehoersam si ende christume navolghe in penitencien ende in heilicheiden van levene want die eere ende rijcdoem der werelt soeken ende begheren ende christus erve besitten willen dat hi vercreghen heeft met sijnre oetmoedgher doet die en sijn van sinen sade niet maer si slachten den leviten die henselven verhieven ende aaronne ghelijc wouden sijn ende die versonken al levende in de helle in de arke der joden waren oec ij steinene tafelen die moyses bereidde daer god in screef de x ghebode dese tafelen waren hen een ghetughe dat si de wet gods ontfaen hadden daer si na leven souden in de arke kerstens gheloefs heeft ons christus gheleecht sine siele ende sinen lichame alse ij steinen tafelen daer god in gheschreven heeft met sinen vinghere dat es met sinen gheeste al de wet ende alle de ghebode eest dat wi dese ij tafelen wel lesen ende merken so venden wi een ghetughe dat ons god eweleec ghemint heeft ende dat heeft hi bewijst met alle den werken diere ons noet es ende alsoe soude wi hem met rechte antwerden na al onse vermoghen voert meer in de arke der joden so dede moyses enen guldenen eemer vol hemels broeds tote enen ghetughe datse god ghespijst hadde in de wuestine sonder arbeit xl jaer met hemelschen broede also ghelikerwijs in de arke kerstens gheloefs daer wi gode mede gheenicht sijn daerin heeft ons christus ghegheven enen guldenen eemer vol van hemelschen broede dat es onse ghemeine caritate in der heilegher kerken die es altoes vol van gracien ende daerin ontfaen wi de vrochte van allen den sacramenten ende een ghewarich ghetughe dat wi van der familien gods sijn ende dat hi ons ghevoedt heeft van beghinne met hemelscher spisen ende voert voeden wilt in der ewecheit voermeer doe moyses sterven soude doe gheboet hi den leviten dat si dat vijfte boec dat hi ghemaect hadde legghen souden in de arke want in dien boeke hadde hi hen sunderlinghe vermaent der wet ende der ghebode ende alles dies goets dat hen god ghedaen hadde ende daerin hadde hi hen oec gheleert hoe si underlinghe leven souden in gherechticheiden ende want hi sterven soude so gaf hi hen dit boec alse sijn testament dat ment lesen soude op hoeghe feesten alse dat volc ledich ware de wet ende de waerheit te hoerne ende also gheliker wijs doe christus te hemele voer doe gheboet hi sinen discipelen dat si dat ewangelium legghen souden in de arke kerstens gheloefs ende hi gaf hen den gheest der verstendicheit also dat si mochten herdinken ende verstaen al dat si van hem ghesien ende ghehoert hadden in waerden in werken ende in heilicheiden van levene ende hi gheboet hen dat si souden predeken ende leeren alle de werelt dore so wie gheloevet ende ghedoept wert hi blijft behouden die niet en gheloevet hi wert verdoemt ende aldus wert volbracht in de arke ons heren jhesu christi na ghemeinheit der heilegher kerken al dat beteekent was in die arke moysi maer willen wi een sunderlinghe ghetughe ende een ghevoelen hebben der inwoeninghen gods in ons alsoe dat alle onse werke ontspringhen ute den beweghene gods so moete wi aaronne ende moysesse gheliken ende also alse si iiij dinghe leiden in hare uutwendeghe arke alsoe moete wi iiij dinghe legghen in onse inwendeghe arke daer wi gode gheenicht sijn aaron luudt also vele alse een starc berch ende hieromme willen wi aaronne gheliken so moeten wi starc sijn ende ons verheffen boven alle dinc ende also sele wi onse roede legghen vore de jeghewerdicheit gods in dien dat wi bekinnen dat wi van onsselven niet goets en hebben noch en vermoghen want met der roeden versteet men correctie ende moghentheit ende alse wi dit ane gode soeken ende begheeren ende van onsselven niet en houden dan sal onse roede dat es onse vermoghen in der cracht gods groeien ende bloeien ende vrocht bringhen in dat eweghe leven ende dese roede met der vrocht sele wi altoes behouden in onse binnenste arke daer wi met gode gheenicht sijn voertmeer moyses luudt also vele alse een die ghenomen es ute den wateren wille wi hem gheliken so moeten wi verhaven sijn boven alle menichfuldicheit ende onghestadicheit der werelt die ic den watere ghelike ende dan sele wi gode ij steinene tafelen bereiden in dien dat wi onse memorie ontbloeten van senleeken beelden ende onse verstennesse van gheesteleken beelden dit sijn ij bereede tafelen die wi draghen op den berch van synai want synai luudt alsoe vele alse een uutganc sijnre becoringhen ende alse wi ontbloedt sijn van allen beelden so sijn wi onthoecht allen becoringhen ende in die hoecheit venden wi ghescreven in dat binnenste van onsen tafelen dat clare waert dat god selve es ende in dat butenste onser tafelen leeren wi de wet ende de ghebode ende alle gherechticheit ende dese ij tafelen moete wi behouden binnen in onse arke daer wi met gode verenicht sijn so hebben wi een ghewarich ghetughe dat de wet gods leeft in ons voert meer selen wi gode bereiden enen guldenen eemer dat es eene wiseloese minne ende die sele wi voeren boven ons in die wuestine daer ons dat hemelesche broet rechent ende daer selen wi vervullen onsen eemer met hemelschen broede ende met ewegher spisen ende desen eemer met den broede sele wi behouden in onse inwendeghe arke dat es in die minleeke eninghe die tusschen ons ende gode es ende dan hebben wi een ghewarich ghetughe dat god woent in ons ende wi in gode voert mer met den boeke dat moyses legghen dede in de arke ons heren so verstaen wi dat wi in onse binnenste altoes behouden selen de wet gods ende de heileghe screfture ende die sele wi lesen leeven ende leeren tote enen ghetughe dat niemen en wane so heilich werden dat hi niet en behoeve te levene na de wet gods noch na de heileghe screfture ende hiermede hebbic u ghetoent wat die dinghe bedieden die in moyses arke waren van den propiciatorium dat was ene tafele die op die arcke lach ende gebiedt l bediedt ghebruyckelycke minne maer dat leste dat ic u nu segghen wille dat es hoe wi in desen levene gods ghebruken moghen ende salicheit ghevoelen ende dit merke ic in die figure die hierna volcht want boven op de arke moyses so lach ene tafele van finen goude ende die tafele was gheheeten propiciatorium dat es een dinc ochte eene stat daer men ghenade ontfeet want daer ontfinghen de joden antwerde van gode troest ende ghenade in al haerre noet ende hieromme was die tafele dat innechste des tabernakels ende de stat der ghenadicheit gods na der figuren dese guldene tafele was alose lanc ende alsoe bret alse de arke alsoedat si die arke temale boven bedecken mochte ende si lach op de guldene croene die boven de arke stont met deser tafelen van finen goude es ons beteekent ghebrukeleeke minne want si es inde ende beghin alles goets ende alre ghenaden ende si leect boven de guldene croene dat es boven de minleke behelsinghe die tusschen ons ende gode es want ghebrukeleeke minne es boven al ende si es sonder mate ende sonder gront ende si leecht boven alle ufeninghe van minnen ende dese ghebrukeleke minne ochte dit decsel van goude heeft ij maten in de lingde ende ene halve de ierste gheheele mate es dat hem god vertoent ghebrukeleec in de idele ledicheit ons gheests de andere mate die hier na volcht es dat de minnende gheest hemselven ontvliedt ende versmeldt in een weseleec ghebruken dit versmelten in minnen es sonder maniere wiseloes ende altoes sonder wederkeer na ghebrukeleeken aerde want de gheest sterft sijnsselfs in gode dat es in een eenvuldich salich ghevoelen ende dit es te verstaene na ghebrukeleker minnen die altoes overgheet ende niet na werkeleker minnen die toeghet ende altoes wederkeert want weseleec ghebruken es ene grontraste die nemmermeer beweecht en mach werden ende dit sijn ij gheheele maten na der figuren want god gheeft hemselven in de diepheit des gheests ende de gheest verheft hemselven alsoeverre dore hemselven dat hi hemselven onthoecht ende niet en ghevoelt dan eenvuldeghe salicheit siet dit es de guldene tafele boven onse arke die de eninghe tusschen ons ende gode temale overdect heeft maer dese tafele es noch ene halve mate langhere want al eest alsoe dat ghebrukeleec besitten altoes ledich blijft ende onbeweecht verberren ende versmelten dat vernuwt altoesvore dat anschijn des ghebrukens ende dit es de halve mate die sonder onderlaet in elken insiene dat versuect ende dies ghesmaect dat de gheest vercreghen ende beseten heeft in ghebrukeleeker rasten ende aldus hebdi de lingde van onser tafelen de breidde moet sijn onderhalve mate de gheheele mate in der breidden es dat ghebrukeleeke minne tuucht onsen gheeste dat in hare alle dinc sijn volbracht want in weseleec ghebruken en ghevoelt de gheest tusschen heme ende dat hi mint gheen ondersceet ende daeromme es die mate gheheel ende volmaect want daer sijn alle minnende gheeste henselven ontbreidt in ene breetheit weseleeker minnen ende de vlamme haerre minnen heeftse opghevoert in dat vier der ongheender minnen gods ende al es ieghewelc heilich ende salich in hemselven na dat hi werdich es ende verdient heeft die overweseleke salicheit die si ghemeine besitten dat es een eenvuldich grondeloes abys die nemmermeer vergrundt en mach werden ende hierute comt de halve mate die wi niet volmaken en connen want ieghewelc scept sine vate alvol nochtan blijft de eenvuldeghe salicheit in haerselven overvloedich ende onversceepen ende altoes sijn wi hongherich in onse sceppen ende sat ende overvloedich in overwesene daer wi besitten hongher en can satheit niet vercrighen ende satheit en mach den hongher niet verdriven ende hieromme moet de hongher ewech bliven want dese hongher es onse halve mate die wi niet volmaken en connen maer de honger volmaect de tafele ons ghebrukens na den liefsten wille gods ende hierin moechdi merken die hongher in minnen verliesen ende raste ende ledicheit verkiesen hare tafele es valsch ende te breet si en worden nie van rechter minnen heet si sijn bedroghen ende te allen doechden onbereet ende hieromme hoe wi in dat innechste ende in dat hoechste ons levens staen selen vore dat anscijn der ghebrukeleker minnen dat merke ic in de figure die hierna volcht van den tween gulden inghelen cherubim die bi der arcken stonden deen bediedt eewech staren sonder faelgieren dander een eewech ghebruuckelec neyghen onse heere sprac tote moysesse aldus ghi selt smeden ij guldene cherubynne in elke side des propiciatoriums een cherub in de eene side ende die ander in de andere side alsoe dat si met haren uutghespreidden vloghelen ieghewelke side bedecken dat oraculum dats de guldene tafele die boven de arke lach daer ic hiervore ave seide dese ij cherubynne selen hen underlinghe aensien met ghekeerden ansichten in dat propiciatorium dat es noch de guldene tafele die ic vore ghenoemt hebbe dese ij cherubynne dat waren ij inghele van goude daer wi ij dinghe mede verstaen die den minnenden gheeste eyghen sijn in sijnre hoechster edelheit daer hi der ewegher minnen gods gheheel es ende al in eenre ledicheit sijns selfs dat ierste dat wi in al selke verhavene gheeste venden dat es een ewech staren ochte scouwen sonder falieren in enen godleken eenvuldeghen lichte dat ander es een ewech ghebrukeleec neighen in eene godleeke onghebeelde bloetheit dit sijn ij guldene cherubynne want si sijn beide vol der wijsheit ende der minnen gods ende si sijn beide in elke side want men canse niet ghesceeden in haren werken maer al sijn si in den inganghe een si bliven altoes in henselven ij ende hieromme steet die en in de eene side ende die ander in de andere side vore die stat des ghebrukens ende der ghenadicheit gods ende si hebben hare vloghele uutghespreidt dat es dat si vlieghen in de hoechde scouwende ende gebrukende ende alsoe bedecken si dat oraculum dat es de stat daer men ontfeet verborghen inspreken ochte antwerde van gode voertmeer eenvuldich staren in godleeken lichte ende ghebrukeleec neighen in eenvuldeghen trecke dese selen hen altoes ondersien want elc leeft in dat ander ende si selen hare anschine dat sijn hare minleeke neighinghen altoes hebben in dat propiciatorium dat es in ghebrukeleke minne ende die eenvuldeghe ghebrukeleeke minne sal bedecken ende overgaen in den insiene altoes de werkeleeke minne maer si en salse niet beroeven haers wercs maer si doetse altoes wederkeeren tote nuwen werken ende alsoe werden alle doechde volbracht ende so de mensche meer ghebrukens heeft boven hemselven so hi doechtsamer es in hemselven ende tusschen dese ij cherubynne dat es tusschen onse eenvuldeghe staren ende onse ghebrukeleec neighen so es de woeninghe gods in ons ende daerute vloeit ons wijsheit ende ghenade ende daer leeren wi de ghebode gods ende de rade dat inwoenen gods in ons behoedt ons van allen quade ende alse wi des inwoenens warenemen ende daerbi bliven ende heme ghehoersam sijn in uutganghe ende in inkeere ghelikerwijs dat ik u nu gheseecht hebbe so volbringhen wi alle doechde na den liefsten wille gods ende dit es dat seste poent dat ic ghemerct hadde in der figuren hiermede was de tabernakel volmaect ende de arke met al dien dat daer toebehoerde na den ghebode ons heren ende alsoe ghelikerwijs hiermede wert oec onse leven volmaect vanbuten ende vanbinnen in alre wijs na dat god van ons begheert dat sevende principale poent bescrijft vaste ghestadecht te sine in gode ende in alle doeghde ende hierna volcht dat sevende poent ende dat leste dat es vaste gheenicht ende ghestadicht te sine in gode ende in alle doechde ghi selt weten dat onghebeelde minne eenvuldicht ende leedicht den gheest van allen dinghen si verheft den mensche boven hemselven ende boven alle sine werke onghebeelde minne enecht den mensche met gode ende si stadicht den gheest in rasten ende in ghebruken ende hieromme willen wi bevenden ende ghevoelen dat god onse binnenste beseten heeft ende wi heme weder so moeten wi in onsen inkeere onghebeeldt sijn ende onse minne te gode moet alsoe swaer sijn dat si dorelide alle ghescapenheit ende niewerings raste en soeke noch en vende dan in gode alleene dan wert onse bloete verstaen doergaen met eenvuldegher waerheit alse de locht met der sonnen ende alle onse binnenste werden doergaen met der minnen gods alse dat iser met den viere ende alsoe venden wi dat rike gods in ons ende ute dien rike werden wi beroert toe der gerechticheit ende tote allen doechden want minne en mach niet ledich sijn maer de gheest ons heren beweecht herte ende senne ende alle de crachte der sielen ende drijft ons uut in alre ufeninghen van doechden ende maect van ons een gheestelec tabernakel ende doet ons dat regeren in alre wijs alsoe alse ic hiervore gheseecht hebbe ende hi trect ons weder in ende doet ons gods eeren meinen in allen dinghen ende also werden wi gode eene weerde oferande met alle onsen werken ende hiermede werde wi doechtsam ende ghestadicht in alre ufeninghen van doechden maer daer wi in der eenvuldicheit rasten ende ghebruken ende al goet in onse overweseleeke minne besitten daer sijn wi altoes weseleec inblivende enech ende ghestadicht boven alle dinc ende dit bevenden wi altoes met eenvuldeghen inganghe in onghebeelde weseleeke minne daer ghevoelen wi raste ende ghebruken sonder inde siet aldus selen wi loepen ende begripen ende albegripende loepen ende alloepende begripen ende dit es gherechte heilicheit ende een ewech leven dat god moete ons allen gheven amen dit es dat boec van den ghesteleken tabernakele dieghene die dit heeft ghescreven hi begheert dore christus leven dat ghi vore hem onsen heere wilt van minnen bidden seere dat hi vervolghe dese leere ende sijnsselfs vertie inlancsomeere na der hoechster minnen keere ende altoes gode love ende eere