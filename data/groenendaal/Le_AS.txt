dierste capittel es van den viij salicheiden int ghemeyne sinte pauwels sprect alle dat ons ghscreuen es dats ons teenre leringhen hier ome soe soudic ons gherne ten loue gods een boec ghereiden vanden acht wisen van salicheiden die ons lieue here ihesus cristus selue te sinen ionghers spract op dat wijs yet hadden te bat deen maniere es oft was dat salich sijn die arme des gheests want hemelrike es haer dander salich sijn die saechmoedeghe sy selen besitten dat eertrike terde salich sijn die weenen want si selen ghetroest werden tvierde salich sijn die honghert ende dorst na die gherechticheit want si selen ghesaedt werden tvijfste salich sijn die ontfermherteghe want si selen vinden die ontfermherticheit tseste salich sijn die suuer sijn van herten want si selen gode sien tseuende salich sijn die vreedsame want si selen gods kindere gheheeten werden dachste salich sijn die persecucie ghedoeghen doer die gherechticheit want dat hemelrike es haer besiet hier dan ende prueft na dat woert ons heren ihesu cristi soe soude ons elke wise ende elc poent salicheit ende deweghe leuen in bringhen waert dat sake dat wise in ons hadden oerdelijc metter oeffeninghen van doechden die elcker wisen ende eiken poente toe behoert oec segghic v datse alle heilicheit ende alle doechden ende alle salicheit ende alle datmen leuen ende gode oeffenen ende dienen mach in tijt ende in ewicheit in hem besloten ende beuaen hebben ya dient gode gaue dat hise terechte metten gheeste gods ende in ouernatuerliken liechte der gracien gods verstaen ende gheuoelen mochte want dese viij wise van salicheiden die sijn alsoe ghedaen ende alsoe deen in dander hanghende ouermids oeffeninghe der doecht dat deen wise niet sijn en mach sonder dandere want elke wise die ontsprinct vter andere als waer bi dat elke wise een sake es der andere ende daer ome segghe ic v oec soe wie dat deen wise oft die yerste oft oec die leste heeft oft hebben sal oft hebben waent hi moet dander hebben altemale mer sonderlinghe soe geeft ons here ihesus cristus der ierster wisen ende der lester dats den armen des gheests ende oec den ghenen die persecucie doeghen doer die gherechticheit hen gheeft al alre meest volmaecter ieghenwoerdicheit want hi sprect dien tween toe dat hemelrike es hare maer toten anderen seet hi da sijt hebben ende sien selen toecomende hier beghint die verclaringhe van den iersten poente waer in gheleghen es ghewareghe armoede dat ijste capittele hier nemen wi dat yerste poent voer oghen op dat wier gheestelijc yets wat ingheleert moghen werden dat ons here ihesus die eweghe wijsheit gods selue leerde ende sprac dat salich sijn die arme des gheests want hemelrike es hare nv merct want ons here en sprac niet dat die ghene salich sijn die gheen tijtelijc goet en hebben noch hi en sprac oec niet datse salich sijn dies huter hebben noch cristus en sprac oec niet dat die ghene verdoemt oft onsalich sijn diet hebben noch hi en sprac oec niet dat die rike liede onsalich sijn dies vele hebben noch hi en sprac oec niet datse salich sijn dies niet en begheeren noch hi en sprac oec niet datse onsalich sijn diet begheeren noch hi en sprac oec niet datse salich sijn die om broet gaen oft die broet bidden want het es twifelijc ende misselijc oft ons here ihesus cristus oft sijn apostelen noch oec die meeste heileghen die ye geworden paulus noch oec die andere die onsen here ihesum cristum in volcomenre heilicheit nagheuolcht sijn ye broet ghebaden want men en vindes emmer eyghelijc niet bescreuen noch in die ewangelie si en tughet niet dat ons here ihesus cristus ye broet bat nochtans houdicter wel vore waer dat sake dat ons lieue here ihesus cristus ende sijn apostelen broet ghebeden hadden oft dat doecht oft heilicheit in hem seluen ware men sout emmer yegherincs bescreuen vinden want wtwendeghe armoede noch wtwendeghe rijcheit dit en es in hem seluen noch te prisenne noch te lachterne want het en es in hem seluen noch goet noch quaet te settenne noch doecht noch onduecht noch onheilicheit want wtwendich armoede noch wtwendeghe rijcheit dit en verdient noch en mesdient in hem seluen niet noch wtwendich armoede noch wtwindich rijcheit dit en behaecht noch en meshaecht eyghelijc gode niet ya noch gheen wtwindich goet werc noch wtwindich quaet werc dat en mach oec eyghelijc gode niet behaghen noch meshaghen het en werde ghewracht wt eenre goetwillicheit oft wt eenre inwendegher quaetwillicheit want die binnenste mensche ende dat binnenste consent dat maect principalijc al ons werke goet oft quaet verdienlijc oft onuerdienlijc gode behaechlijc oft onbehaechlijc want ic segghe v een dinc voer waer het en es ons eyghelijc niet belanc ane veel hebbens noch aen luttel hebbens tijteliker dinghen noch oec aen wtwendeghen schijn des aermoets noch om broet gaen oft quade ghelapte cleedere te draghenne dits al een cleyn dinc ende daer letter oft niets niet aen belanc en es mer ic sal v segghen waer dat v vele aen belanc es ende waer dat ons al aen gheet dats daer met oft daer aen daer wi ons alre vrilijst ende alre afghescheidelijcste ende alre ledichlijcste ende onhinderlijcker ende alre oncommerliker niet te gode en connen toeghen ende gaen want daer omme soe gheet men in ordenen ende soe werden moneke ende nonnen baghinen clusenaren swesteren lollaerde derde manteleren ende oec die vier biddende ordenen ende al af ghesceeden leuen es daer omme begonnen oft het sal van rechte daer op begonnen sijn om naerdere ende enichlikere gode te dienenne ende gode te leuene ende oec den armoede ende den leuenen ons liefs heren ihesu cristi na te volghene ende te ghelikenne want wie oft wat menschen dieden armoede ende den lidenne ons heren ihesu cristi alre volcomelijcste oft volmaectelijcste na volghen can beide van buten ende van binnen in gherechte verteghenheit ons selfs ende in ghewaregher verloecheninghe eyghens willen dat es thoechste ende tsekerste ende dmeeste leuen te settenne mer nv vintmen veel goetwilleghe menschen in ordenen ende oec anders wat in gheesteliken schine ende in verworpenen abite die herde arm ende herde ghelaten ende oec herde neder ende oetmoedich van buten schinen ende die nochtan van inwendegher verteghenheit eyghens willen lettel weten want wie dat wtwendich armoede ya wat oft hoe vele dat hi ghelaten heeft groet acht die menschen en weten van inwendighen armoede noch van ghestoruenheit eyghens willens niet oec es een vraghe ende oec een grote disputacie onder gheestelike menschen welc dat volcomenre es soe biden dinghen arme te sine oft alle dinc te hans telatenne ende om broet te gane want sommeghe menschen die segghen dat volcomenre es biden dinghen armte sine ende selke andere menschen die wedersprekent ende segghen dat volcomenre es te hans ghelatenen ende den armen te gheuen nv van desen segghenne noch van desen wedersegghenne soe en es ons niets niet gheholpen noch onser vraghe niet ghenoch ghedaen het es oec letter yemant soe wijs noch soe heilich noch soe groeten clerc het en soude hem besich ende swaer ghenoch sijn gherecht onderscheet te settene welcvolmaectere es voer gode soe bi den dinghen arm te sijn soe te hans ewechs ewech ghegeuen ic en souts v oec te gronde niet connen verdiechschen want den eenen es beter dat hi goet heeft ende den anderen es beter dat hijs niet en heeft want selc soude ghehindert werden biden goeden ende selc ander soude ghehindert werden dat hijs niet en hadde ende hieromme soe en es deen niet te leerne als dandere ya my duenct dat men alsoe volcomen arm van gheeste mach sijn bi hebbinghen ende oec alsoe onghehindert als niet te hebbenne ya waer dat sake dat elc sijnen state ende sinen dinghen rechtdade soe scinet meedere volcomenheit biden goede arm te sine ende daer af soberlijc te leuene als een arm mensche dan oft hijt altemale liete nv prueft ende merct sake ende redenne waer bi dat proeuic hier bi want het es vele swaerdere te veruolghenne diet doer driuen sal alsoe hijt sculdich es doer te driuenne biden dinghen te leuenne als een arm mensche dant ware alle dinc te latenne ende om broet te gane en waer dan dat sake dat die mensche alsoe vrome ware van leuenne dat hem die meedere swaerheit noch die dinc gheen hinder noch letten en ware bi te sine noch te hanterenne trouwen dat waer volcomenre dant es dat hi sijn tijtleke goeijken van anxte ende van vreesen ende van eyghenre crancheit sijns selfs ongheleeftheit moet wech gheuen ende en can daer af sijn nauwe noetdorste sonder hindernisse ende sonder sijn gheestelike scade niet ghenemen echter soe vint men goetwilleghe menschen die haer ambacht laten ende segghen dat hen haer ambacht ende haer werken alsoe veel hinders ende commers ende middels ende invals ende menichfuldicheit ende verbeeltheit toe comt dat haer werke noch haer ambacht niet wel ghedoen en connen met ghevreedder consciencien ende dese hinderlijcheit comt meer van onvolcomenheit ende van onser cleinicheit danse doet van volcomenheit mer haer meyninghe ende haer voerworp es dat si van onvolcomenheit mochten gheraken ter volcomenheit ende te eender gheureeder consciencien ende teenen onhinderliken inkeer mer ic segghe v een dinc voer waer wie oft wat menschen die niet ledichlijc met gheureeder consciencien sijn ambacht noch sijn broot ghewinnen en can daer hijt met gode ende met eren winnen mach oft die biden dinghen niet arm en can sijn die en sal oec sijn broet niet ledichlijc noch onhinderlijc connen ghebidden achter straten noch hi en sal tscouwende leuen noch vrien onhinderliken inkeer te gode in die kerke niet halen ghi selt weten datmen ieghen alle dinc striden ende verwinnen mach bi bluende den dinghen ende daer af te leuenne als een gheestelike arm mensche sonder allene dwijf radic denghenen te vlienne die reynicheit gheloeft hebben ende in suuerheit leuen willen nochtans waert volmaectere datmen biden wiue aalsoe ghewandelen conste dat menre niets niet af ghehindert nocht beulect en werde mer wie oft wat mensche es soe vrome inder tijt dat hi hem seluen dies soude dorven ghetroesten dats my verre nochtans soe leert ons die heileghe scriftuere beide hoe dat men alle dinc laten sal ende hoe dat men biden goede arm mach sijn ende alle beide eest een raet gods ende het en derf niet sijn van noede mer trouwen diet al soe dade het ware hem ende sijnre zielen een saleghe orberlike noetdorst dat hi vanden sinen ontspliten mochte ende leefde daer bi als een arm mensche ende gaue dander meldelijc den armen mensche die mensche can arm biden dinghen arm sijn die sijn titelike goeyken alsoe besceedelijc houdt ende gheeft ende wint ter armer behoef als sijns selfs behoef sinte pauwels sprect een man die een wijf heeft hi si als die ghene dier niet en heeft ende die comenscap doet hi si oec als die ghene die gheene comenscap en doet trouwen dit ware gode onsen here wel moghelijc te gheuenne ende soe waert oec wel moghelijc te hebbenne ende te vercrighenne die hem seluen cracht ende ghewout doen willen ieghen alle hinderlike natuerliken vleescheliken lost ende ieghen alle hinderlike dinghen want in alle state beide in houwelike ende anders wat vanden beghinne der werelt totten inde der werelt soe hebben volcomenne menschen ende goede heilighe liede gheweest ende oec totten inde der werelt soe selen goede volcomenne menschen in wetteliken huwelike sitten ende al es dat sake dat man ende wijf daghelike sunde inden slaep bedde doen ende oec moeten doen van noede ya hoe heilichlijc datse hen anders houden ende leuen trouwen soe doen wi gheestelike menschen oec in menegherande manieren daghelike sonde beide van buten ende van binnen anders ende anders dies wi selue luttel tellen nv steet daer ghescreuen inder ewanghelien dat een iongherlinc quam tonsen heere en vraechde hem wat hi doen mochte dat hi vercreghe deweghe leuen ende cristus antwoerde hem cort sonder beraet dat hi hielde die ghebode ende doen antwerde die iongherlinc weder dat hise ghehouden hadde van sijnre ioecht ende doen sprac cristus anderwerf een dinc ghebrect di noch wiltu volcomen sijn soe vercoept al dattu heefs ende gheuet den armen ende come ende volghet my na soe seltu scat hebben in deweghe leuen siet doen wert die iongherlinc bedroeft want hi was rike van vele eertscher besittinghen sprac onse here besiet ende merct want op dit woert allene men en vindes nummermeer in al die heileghe screftuere soe eest dan hier op datse alle royen die haer ambacht laten ende thaer den armen gheuen ende willen arme broetbidders sijn ende nv moegdi vraghen ende namaels soe maghic v antwoerden wie ende waer omme dat onse here ihesus cristus sonderlinghe dien iongherlinc allene al vercopen hiet ende het haddde doch voermaels in die ioedsche wet gheweest ende in dat oude testament so waren veel heilegher ende vele volcomenre riker oude vaders ya patriarken propheten ende coninghen die herde biden dinghen arm waren van gheeste ende oec ghelatens willen onder den wille gods abraham dauid ysayas iob daniel lot moyses ende die goede tobias ende oec menich ander heilich man ende wijf iudich ende susanna dese sijn in dat oude testamente ghetelt volcomenne mensche ya ende metter heilegher scriftue ren gheprueft abraham was rike milde ontfermhertich ten armen ende oec volcomen ghehoersam gode in dien dat hi sinen sone offerde in die doot daniel volcomen ghehoersam in dien dat hi hem doer tghebodt gods inden kerkere liet worpen tere spisen den leeuwen dauid volcomen oetmoedich in den gheeste in dien dathi minde ende spaerde ende spaerde suvel sinen viant moyses was volcomen in dien dathi omme des volcs gods wille te behoudenne woude gheplant ende wt ghedaen werden vanden boeke des ewichs leuens ysayas was oec in desen volcomen want hi inden gheeste scoude ende sach die glorie gods ende hi propheteerde van den sone gods onsen here ihesum cristum siet ende aldus waren die oude vaders biden dinghen volcomen arm van gheeste gheeste want si en rasten noch en besaten gheen eertsche dinc met eyghenheiden noch met onordeliker liefden maer die vrinde gods seldi weten die onsen heere ihesum cristum volcomelijc na ghevolcht sijn alsoe hi selue voer ghegaen es ouermids dat nuwe testanent siet soe hebben si den wtwendeghen armoede ende oec den inwendeghen armoede ende der ghelatenheit van gheeste vele bloeter ende vele ende dusentwerf naerdere ghetorden ya seldi weten menich ewelijc bisscop ende menich heilich man ende wijf die allegader biden dinghen ende bi hebbinghen volcomen arm menschen waren maer merct watse hadden ende hoe sijt hadden ende hoe sijt hielden sij hadden luttel ende dat selue dat si hadden dat was der ermer ende dat haddense ter armer behoef ghemeyne want sy waren selue derme der armer ende en eyghenden hen seluen gheen dinc proper ende si gauent dicwile ende ghedaets alsoe reyne ende alsoe bloet ewech dat sijt ontspaerden van hare selfs noetdorst ende wat haren eyghenen monde achermen alsoe dicwile alse ic vander heileghen leuenne ende van hare leeringhen ende van haren penitenciliken armoede haere vermanen soe beghinnic my mijns leuens ende mijnre leeringhen ende oec alle mijnre goeder werke ende mijns selfs te scamenne voer gode ende oec voer doeghen der menschen ende waer sijn nv die cluseneren oft swesteren lollaerde biddende ordenen derde manteleren oft broet bagaerde die op die beede oft op den broetsac alsoe arm sijn ende alsoe soberlijc ende alsoe armelijc leuen als die groetste heileghen ende die ouerste bisscopen biden dinghe wilen eer daden sinte merten die paus gregorius augustinus sinte iop ambrosius sinte blasius ende oec menich dusent ander heileghen daer die heileghe kerke af hout ende leeft datse biden dinghen ende bi eertscher hebbinghen volcomen arm van gheeste waren het es beter ende sekerre ende oec heilegher nauwe noetdorst te behoudene ende dat die mensche sijn broet winne met arbeide ende met gherechticheiden dan dat hijt alle wech gaue den armen ende weder namals na tijtlijke hebbinghe stonde oft dat hi niet alsoe ledichlijc straten sonder alle commernisse ende sorchsamheit des herten om sijn broet en ghinghe als een mensche dies niet aen en ghinge oft en gheet noch en besteet ya gaue men hem yet gaue men hem niet een ghewarich arm mensche van gheeste hi souts alles te rasten ende ghelijc te vreden staen alse hi tsine daer toe ghedaen hadde al soude hi tehans steruen in sijn oeghe het es een goet salich leuen broet winnen ende broet verteeren ende gode dienen in gherechticheiden ende in minliker vreesen heronimus sprect dat die mensche leeft in der ewangelien die niet eyghens hebben en wilt nu soude ic v dan hier gherne dantwerde ende donderscheet segghen die sake ende die bediedenisse waer omme dat onse here ihesus cristus sonderlinghe den iongerlinc allene toe sprac dat hijt al vercopen moeste ende den armen gheuen op dat hi cristum gheheelijc navolghen wilde ende scat hebben in deweghe leuen ende dit mochte sijn alsoe ict versta om drie dinghen oft om viere dierste was ende es dat die iongherlinc met alle sinen doene noch met alle sijnre oeffeninghen dat hi die ghebode gods ghehouden hadde nochtan en liet hi hem seluen daer met niet ghenoeghen noch hi es was daer met niet ghereckelijc te vreden van consciencien ende aldus vint men noch veel goetwillegher menschen die met al haren doene ongherust bliuen ende te ghewareghen inwendeghen godliken vrede niet gheraken en connen maer si vraghen vaste voert om enen naderen toeganc te gode ende doen datse willen ende bliuen in haer eyghen datse willen sijn want die iongherlinc vraechde onsen here om een beter ende onse here wijsdenne op een beter ten anderen male seldi weten soe was dien iongherlijnc sonderlinghe noet dat hem ons here vercoepen hiet want hij deersche dinc te lief hadde soe warense hem een hinder eweghe dinc te veruolghenne ghelikerwijs datse noch meneghen goet willeghen mensche sijn die se met ghenuchte ende met eyghenre liefden besit want wat dat die mensche onordelijc te lief heeft dat moet hi al vercopen vertyen ende te rugghe setten sal hi sijn naeste veruolghen ende vrien inkeer te gode vercrighen want sinte lucas sprect in een ander ewangelie die hem seluen rijcheit sament die en es in gode niet rike ende ten derden male soe woude onse here ihesus cristus dien iongherlinc ende oec ons allen te kinnen gheuen hoe swaer dat die dinc te laten sijn alser die mensche af sceeden moet ende dat scheen wel want doen hem ons here ihesus cristus toe sprac dat hijt al vercopen moste doe wert hi hi bedrueft want alsoe langhe als die mensche biden dinghen oft bi eenre craetueren blijft soe en can hi niet alsoe wel gheweten hoe lief dathise heeft mer als hi te male vanden dinghen oft van enen wiue oft oec van yet anders dat hi met herten ende met onordeliker liefden beseten heeft sceeden sal ende sceeden moet oft sceeden wilt siet dan wert hijs ierst ghereckelijk ghewaer hoe lief oft leet dat hi die dinc ghehadt heeft ende heeft alser die mensche in sijn herte ende in sijn ghemoede gheheelijc ende altemale af trecken wilt ende niet vrilijc ghetrecken noch te gode verheffen en can dat dinc hebdi te lief ende ghi hebbet in v gheuaen ende het hout v ghebonden ende gheuaen ende het verveeit v herte ende v ghemoede ende uwen keer te gode hoe cleyne het es weder dat ghi wilt oft en wilt ende aldus hebdi vore wel ghehoert hoe dat in doude wet ende in die nuwe wet soe ende oec in die heidensche wet soe hebben volcomen menschen van gheeste gheweest iob was heiden sinte lodewijc coninc in vrancrike echter sinte elyzabeth des conincs dochter van hongherien ende vrouwe van doringhen ende menich ander die ic niet en weet hebben biden dinghen volcomen arm van gheeste inden wille gheweest na den inwendeghen mensche daer volcomen armoede te setten es men en vint niet bescreuen dat die heileghe kerke yemenne el verheuen heeft die om broet plach te gaen oft ter beden sat dan allene sinte alexius ende hier omme soe segghe ic v noch dat men in huwelike ende in weduscape ende oec in allen manieren van ordenen ende in allen staten die gheordent ende ghefondeert sijn vander heilegher kerken soe mach men wel volcomelijc oft volcomen arm van gheeste sijn ende bi hebbinghen als niet te hebbene want alsoe wel machmen volcomen arm van gheeste sijn ende alse volmaect inden nedersten staet der heilegher kerken als inden ouersten staet ende in huwelike alst mach in sartroys ordene oft in biddende ordenen want dafghescheedenheit noch die meerdere ordene van buten en gheeft ons gheen volmaecte inwendeghe heilicheit want ons binnenste die en wert eighelijc niet gheheilicht noch ghesalicht ouermids dat butenste mer het es wel een grote hulpe ende het moet oec van noede sijn sal die mensche oft wilt die mensche te hoegher inwendegher heilicheit ende te volmaecten armoede des gheests gheraken dat salicheit ende ewich leuen gheeft siet soe moet hem emmer die mensche beide van buten ende van binnen gheuoelen ende ordelijc ende besceedelijc regeren als een arm mensche niet propers noch niet eyghens dat eertsche of verganckelijc es met liefden besittende want een mensche hi en waer puer sot oft verwoedt oft het en waer ionghe kinderkenne soe moet een yeghewilc mensche emmer yet met liefden ende met ghenuchten besitten want natuere die moet emmer yegherincs op rasten ende neyghen want selke menschen ende bi na alle die werelt die besitten eertsche rijcheit oft creatueren met liefden buten hen seluen ende selke andere die besitten de dinghen met liefden die si niet en hebben ende gheerne riker waren ende gherne meer souden hebben si besittent in hen seluen ende en hebbens niet ende selke derde partye vint men die besitten haers selfs eyghen goet duncken ende haer selfs natuere in hem seluen ende selke vierde partye vintmen die willen gode ledichlijc besitten in hem seluen mer die vijfste partye die gods ende ewegher dinghen ghebruken ende ouermids minne besitten ende besitten ende beseten hebben bouen hen seluen in enicheiden met gode hen es allene recht nochtan soe en besitten noch en ghebruken alle goede menschen gods niet ghelijc want deen ghebrwct ende besit gode met veel meerdere naheit ouermids minne ende verteghenheit ons selfs dan dandere want die ghene die eertsche dinc oft creatueren onordelijc minnen si en besitten niet ghelijc alse en doen oec die ghene die gode minnen ende gode besitten want prueft ende merct wat es anders quaetheit ende sunde dan datmen eertsche dinghen met lieden besidt oft datmen solaes ende ghenuchte in creatueren suect oft datmen eertsche goet qualijc ende onordelijc orbert ende dat wi met allen dinghen oft bouen alle dinc niet ordelijc te gode gheuoecht en sijn ouermids minne ende begheerte ende hertelike liefde want waren wi metten eertschen goede wel te gode ende tons seluen ende tot onsen euen kersten gheordent ouermids caritate ende met bescheedenheiden gheliker wijs dat wi van rechte souden sijn siet soe en souden ons eertsche dinghen gheen hinder sijn maer si souden ons meer een hulpe sijn tot gode ende ten doechden ende tallen goeden dinghen weert want mijn here sinte augustijn sprect dat dat goet den rike niet en hindert orberde hijt wel noch armoede en maect den armen niet arm van gheeste noch van eertscher begeerten ende hier bi soe segghic v noch gheliker wijs dat ic inden beghine sprac dat ghewarich armoede des gheests niet en es gheleghen in yet te hebbenne noch oec in niet te hebbenne want ic set alsoe dat een mensche here ware van al eertrike ende dat alle die rijcheiden der werelt sine allene waren ende hi liete hem daer met volnueghen ende en begheerde niet meer noch niet voert dat eertsche es op dat moghelijc ware siet soe ware dese mensche naerdere den gheesteliken inwendghen armoede ende oec ghelikere onsen here ihesum cristum van binnen dan dermste mensche ware van al eertrike indien dat hi na enen hellinc oft na enen penninc stonde ende gheerde oft haechte die hem noch ghebrake want alsoe als dermste mensche van al eertrike wel mach vrec ende ghierich sijn siet alsoe mach die rijcste mensche van al eertrike wel milde ende volcomen arm van gheeste sijn sinte augustijn sprect daer af comen alle sunden dat men tijtlike dinc mint als eweghe ende eweghe als tijtelike tijtelike dinc mach men lief hebben ter noet ende tot orbere ende niet te besittene want onse here sprac selue die yet besidt en mach mijn iongere ende navolghere niet sijn mer gode ende eweghe dinghen die selen wi minnen als te besittenne ende te ghebrukenne ende tot ander ewegher salicheit behoef ende niet om onsen ey ghenen orbere acharmen het es vele onwillichs armoets ende vele ghetoens armoets in eertrike mer luttel goets vriwillichs armoets es in eertrike oft der gheenre die verberghen armoede ende liden ende doeghen om cristus wille connen draghen sonder verkiesen ende sonder enich beclaghen dese sijn dunne ghesaeyt inder werelt ende in gheesteliken state die gheen tijtelike dinc en sueken noch met herten niet eyghens en begheren want alsoe ghierich es wel een mensche die enen hellinc ghebrect als die ghene die enen hellinc ouertullichs heeft want die den hellinc ghebrect hem ghebrect den peninc ende dien die peninc ghebrect hem ghebrect den scellinc ende dien die scellinc ghebrect hem ghebrect dat pont ende dien dat pont ghebrect oft enich dinc dat eertsche oft verganckelijc es hem ghebrect noch al dat die werelt binnen heeft want ic segghe v sekere voer waer wie oft wat menschen die niet alre eertscher verganckeliker dinc versaedt en es ende met hemelschen godliken dinghen niet ghesayt noch ghespijst noch gheuoedt noch wt hem seluen niet verteert en wert in minnen die en es niet arm van gheeste die in hem seluen oft buten hem seluen yet propers oft eyghens behout oft besidt met eyghenscape oec segghe ic v voer waer dat die broecskens ende die cruymkens ende dat relijf dat alle daghe alle vren van eens ghewarichs gheestelijcs arms menschen inwendeghe tafele rijst ende valt ende vloyt ende ouerblijft dies hi niet verteren noch gheuaten noch begripen en can ende tallen gaten ende tallen boerden ouervloyt dat es vele beter dan al dat die werelt verleysten mach oft dan al die ghenuchte oft solaes die creatueren gheuen mochten vanden beghinne der werelt totten ynde dat en es te male niets niet te rekenen oft tellenne ieghen dat es enen oeghen blic oft een seempsadeken groet gods te ghesmakenne inden gheeste der salicheit armoede es een herde edele scat nochtans soe schinet dat ter lutter yemant haet oft nijt opdraghet want daer en staet bi na nyemant na om dat edel heerscap te vercrighenne nochtans waers enen yeghewilken mensche wel noet dat hi hem met armoeden ende met lidenne ende met doeghenne behulpen conste want het en es nyemant soe wel op den wech noch soe hoghe ghereden hi en heues bi wilen emmer iet te doene dat hi hem seluen met armoede ende met tribulacien behulpen conste want alle menschen die in eertrike sijn die moeten alle arme menschen betalen ya weder dat si willen oft en willen oft weder dat sijt bekinnen oft niet en bekinnen want die ghene die haer armoedecheit niet en bekinnen noch niet bekinnen en willen dat sijn dalre armste want dat sijn gods onsaleghe arme die haer armoedicheit gode niet bekinnen noch beliden en willen in oetmoedicheiden ya hoe rijcke oft hoe verweent datse op eertrike sijn van tijteliken dinghen want onse here ihesus cristus sprac selue wee v rike lieden die hier op eertrike hebt v ghenuchte ende uwen troest nochtans suldi weten soe en mach nyemant leuen op eertrike hoe heilich dat hi es sonder ghenuchte noch sonder troest noch sonder smaec der natueren want edt die mensche drinct hi slaept hi op dat hi ghesont ende weluaerdich es aender natueren ende inden liue dat moet hem emmer smaken oft ware een man met sinen eyghenen wiue oft een wijf met haren eyghenen man het moet hen beyden ghenuchte gheuen inden bloede ende inden vleesche nochtan en es dat die quaetheit noch die sunde niet datter troest oft ghenuchte in valt mer troost oft smake oft ongheoerdineerde ghenuchte te suekenne in eneghen dinghen die eertsche oft creatuere sijn dats de sunde want prueft ende merct in v seluen waer dat sake dat die sunde eyghelijc inden smake des dincs oft der spisen oft des drancs oft in goeden sconen cleederen gheleghen ware soe soude een goet heilich mensche dicwile meere sonde doen dan een quaet vekeert weerlijc mensche want enen goet willeghen men gheestelijken mensche soe smaect dicwile spise ende dranc bat dant doet grouen weerliken lieden ende dat comt bi haer onsoberheit wantse altoes bina euen vol gaen als paulus sprect ende maken van haren buke haren god ende waer omme dat goetwilleghen menschen spise ende dranc bat smaect dat comt bi wile veel saken toe want si leuen altoes in penitencien ende si vasten als die heileghe kerke ghebiet ende selke doen meer soe beter ende si castien haren lichame ende crucen ieghen alderhande sunden ende ouertullicheit ende goede spise die es haer consciencie ieghen ende in haer herte bitter galle ende haer maeltide doense met vreesen ende daer omme soe staense dicwile met honghere ende met ydelen buke op ende si laten hen wel hongheren eerse eten oft eerse drincken ende si eten selden sat oft yet goets ende daer omme soe smaect hen die spise badt alsoe oec moet ende sise hebben dan den ghenen die dach na dach sunderlinghe spise eten want die rike liede die weldichlijc eten si hebben selden honghere mer si sijn dicwile alsoe verwolt datse vasten ende deruen om hongher te hebbenne want enen armen hongherighen mensche soe smaken dicwile badt een goede scotele bonen dant doet enen riken man alle sijn ouertulleghe leckere gherichten daer hi ende menich mensche sware verdoemenisse ende eweghe pine af hebben sal want wie oft wat menschen die meer suect die ghenuchte ende smaec ende leckerheit inder spisen dan noetdorst ic wreese dat die menschen al etende ende drinckende doot sonde doen ende hier aen moechdise bekinnen dit sijn haer teekenne si nemen gheerne veel gherichten ende costelike ende si sueken gherne altoos na den beesten wijn ende si sitten gherne langhe ouer tafele ende luttel pottagien etense ende si draghen gheerne saechte dierbaren cleederen ende haer bedde en machmen hen niet te saechte maken oec houdense die solderen vol corens ghelt siluere nappe ende menegherande costelike dierbare iuweelen ende vel paer cleederen hanghende op die recken datse die motten eten ende versliten dies hebbe die leede duuel doel haer groeter ouertullegher rijcheit datse dies den armen niet en deylen daeromme salse god van sinen rike ewelijc sonder inde sceeden ende deylen want dat ouertulleghe goet es van rechte der armere ende diet den armen onthouden die doen groete diefte voer gode mer een dinc segghe ic v dat die vrecke rike gherieghe menschen sijn selue dalre onsalichste arme van eertrike want hoe vele si hebben si bliuen altoes euen ghierich ende euen ydel ende en moeghen niet versaet werden met eertsche rijcheit want deen winnet qualijc dander ontsparet ende houdet qualijc ende die der verteeret qualijc ende tonprofite bouen mate ende sonder noet onbesceedelijc want in allen dinghen soe es goet ghehouden mate ende bescheedenheit want men siet alst waerheit es dat bescheedenheit es moeder ende wortele alre doechden maer een dinc segghe ic v het en mach niemant comen te ghewareghen bescheedenheit noch te volmaecten armoede des gheest hi en moet tierste sijn gheleyt teenen ghewareghen godteliken onderscheede dat hen die godtelike waerheit ende dat ouerste grondelose goet al bloet sonder middel ghetoent ende gheoppenbaert moet sijn ende werden ende hi moet daer toe te gronde sijns selfs verloechent sijn ende oec alle ghescapenne dinc ende hem seluen ouerleden ya eer wi weten oft volweten moghen wat dat een arm mensche van gheeste si dat en soude v alle die werelt niet connen vertellen god en toenet v seluen oft ghi en mostet selue in v gheuoelen wat dat een inwendich arm mensche si want segt my al bloet wat dat een inwendich arm mensche es ic sal v segghen wat god in hem seluen es want alsoe onmoghelijc deen te begripenne met natuerliken lichte alse dander want enen armen mensche van gheeste soe en mach nyemant doer kinnen anders dan god allene entie ghene die een leuen ende een ghebruyken ende een rike ende een eenuoldich kinnesse met gode hebben bouen hen seiuen ende bouen alle ondersceet der gheeste want die ghene die dat ouermids onsen here ihesum cristum in gode met minnen beseten hebben die doer kinnense alle dinc in een want waren wi selue gods arme soe waren wi gods rike ende nv hebbic doch voer ghesproken dat alle menschen sijn gods arme weder dat sy willen oft en willen oft weder dat sijt bekinnen oft niet en bekinnen ende dit willic proeuen hoe dat alle menschen arm sijn van natueren ende ten anderen male willic segghen van goetwilleghen armen ten derden male hoe dat men biden dinghen arm mach sij ende ten vierden male hoe hen die ghene van binnen gheuoelen selen die alle dinc oft alle eertsgoet ghelaten hebben van vier manieren van armoeden ten yersten hoe dat alle menschen arm sijn van natueren dat derde cappitele t ten iersten male soe proeuic v hier aldus dat wi alle arme menschen sijn want wi van ons seluen niets niet en sijn ende god onse ziele van gracien ende van sijnre eyghender godheit ende oec van nieute ghescapen heeft ende comen naect ende bloet ende arm ende allendich op eertrike ende alle dat ghi hebdt ligghende ende roerende dat es badt ende eyghelikere gods dan uwe ende dat heeft god veel vastere in sijn macht ende in sijn ghewout ende in sijn hant dant enich mensche hebben mach oec vermoeghen wi al quaet ende sunde en egheen goet van ons seluen als ten eweghen leuenne met te comenne het en werde ons ghegheuen ouermids die verdiente ghenade gods van bouen ende ouermids die verdiente ons heren ihesu cristi oec soe segghic v dat al dat van onsen lichame gheet es vuil ende onreyne ende stinckende ende daeromme soe en souden wi van rechte gheen sake aen ons noch in ons vinden dies wi ons verheffen souden moghe maer wi vinden in alle manieren sake ende redenne ende ocsuuijn ghenoch dat wi ons veroetmoedeghen ende vernederen moeghen want bekinden wi gode ende ons seluen ende mercten wi wat ons god ghedaen heeft ende hoe onwerdich dat wi sijn na der doot seker wi souden ons seluen herde onwert ende in groter versmaetheit hebben dander poent vanden goetwilleghen armen ende oec hoe dat alle menschen goetwilleghe arme moeten sijn die moeten emmer yet ten eweghen leuenne comen selen die moeten emmer yet arm van gheeste ende ghelatens willen sijn ende dit moeghen wi cort besluten met vijf dinghen oft met vj dierste es dat een eyghewelc mensche lieuer doen en laten sal dat god wilt dan sijn eyghen verkies oft sinen eyghenen wille ende dit es dbeghinsel ende dinsel ende oec een fundament alles armoets dat wi onsen binnensten eyghen wille onder gode laten ende hebben wi dit ierste soe ontsprinct hier wt dat ander dat wi ons van binnen hoeden selen van alre quaetwillicheit ende oec van buten van allen quaden werken ende van allen sundeliken stucken daer die quade werelt met omme gheet terde behoert oec toe dat wi selen vasten vieren doen ende laten dat die heileghe kerke ghebiedt ende verbiedt ende selen die ghebode gods vast in ons herte begrepen hebben daer na te werkenne ende daer na te leuenne tot der doot toe want daeromme heeftse ons god ghegheuen op dat hi wilt dat wise houden ende diese hout hi wert behouden ende diese niet en hout noch houden en wilt hi blijft seker verdoemt tvierde es dat wi simpelijc sonder twifel ende sonder enich inwendich wedersegghen gheloeuen ende met vaster aendacht houden selen dat die heileghe scriftuere noch die heileghe kerke in gheenen sinne noch in gheenen articule kerstens gheloefs dolen en mach daer heeft soe menich dusent heileghe haer bloet om ghestort ende haer leuen voer ghegheuen nochtan soe es een heilighe bat te gheloeuenne dan alle menschen die in eertrike sijn op datse der heilegher kerken yet contrarie vielen onderworpt v gode ende der heilegher kerken ende oec den ghenen die de heileghe kerke te berichtene hebben dat radic v in goeder trouwen als minen lieuen vrienden soe en moghedi niet dolen mer wi dat sinen eyghenen goetdunckenne oft sijnre behindegher subtijlheit volcht ende daer in gheloeft hi doelt altoes dat hijs nochtans selue niet en weet daer omme soe selen wi ten vijfsten male meer deere ende den lof gods sueken in al onsen oeffeninghen ende in al onsen werken dan ons selfs eweghe salicheit want dats onse salicheit dat wi meer tsine sueken dan donse ende ten sesten male soe selen wi ons meer verlaten ende ouergheuen in die ontfermherticheit gods ende in die heileghe verdiente ons heren ihesu cristi dan op alle die werke van doechden die wi emmermeer ghewerken moeghen nu willic v voert segghen vanden derden poente hoe ende in wat manieren dat men biden eertschen goede volcomen arm van gheeste mach sijn ghelijkerwijs dat hier volcomenheit te setten es ende dit willic onscoert besluten in x teekenen oft in xij dierste es dat die mensche hem seluen gode gheheel ghegeuen ende gheoffert sal hebben voer alle sijn werke soe es hi vri ende onghebonden van allen dinghe ghelikerwijs dat sinte jan sprect in sijnre epistelen si gaen voer ende haer werke volghen na dander es als die mensche selue aldus es worden een gheestelike inwendeghe offerande gods soe sal hi voert ondersueken oft alle sijn tijtlike hebbinghe es ghewonnen ende vercreghen es met gherechticheit oft het si van wetteghen oren comen terde es dat hi hem seluen een helle wert noch een peninc wert dies tijtelijken goedekens niet properen noch eyghenen en sal als v eyghen mer dat v god verleent heeft ter armer behoef dat ghi haer knecht sout sijn ende hen daer af mildelijc deilen ende dienen tvierde es dat hi daer af selue soberlijc ende armelijc leuen sal als een arm mensche want es dat sake alsic te hans sprac dat ghi al v hebbinghe ende allet uwe anders niet dan gods en eyghent ende ter armer behoef soe moeti daer af armelijc leuen want ghi leeft van der armer goede ende sijt als een huus arm meester dien daelmoesene beuolen es te gheuenne eiken na sijn noet tvijfste es alsoe onse here selue sprac dat ghi alsoe v almoesene gheuen sult dat v slincke hant niet weten en sal wat die rechte doet dat es te verstane dat ghi al v gheuen als niets niet achten en selt noch niet gheweten en selt willen sijn vanden menschen want wie dat puerlijc ter eeren gods gheeft die en can hem seluen niet behaghen in gheenen gheuenne tseste es dat hi niet gheuen en sal om weder hebben doet my lieue ic doet v weder dit moet verre vanden ghenen sijn die onsen here ihesum cristum volcomelijc na volghen willen die en selen thaer niets niet sueken noch aengheen inweert noch wtwert aen gode noch aen gheen creatuere tseuende die biden dinghen arm wilt sijn es dat hi sijn tijtelijc goet in sijnre herten niet en draghe noch daer met te male gheenen commer en hebbe als hi beden wilt ende hem te gode voeghen soe en saelt met v te messen noch in die kerke niet gaen op dat v scouwende leuen noch vrien inkeer te gode niet en belette dat achste als ghi weder thuys vte kerken keert dat ghi negheen dinc alsoe seere tonpoente noch tongherieue en sult vinden in v huys ghedaen daer ghi v omme ontsaten oft ontureden mocht van herten mer es dat sake dat v eneghe erscap oft stuermoedicheit in v op steet dat weder staet haestelijc op dat gheene bliuende stat in v en hebbe soe bekint dat donrecht v allene es ende witent v seluen ende uwer ongheleeftheit ende der verborghenre gheesteliker houerdicheit scout die in v es want sinte iacob sprect dat die gramscap des mans niet en werct die gherechticheit gods dat neghende es die biden goede volmen arm wilt sijn es dat hem die mensche in tijteliken verliese niet bedroeuen en sal noch oec in tijteliker winninghen als niet verblijden van herten want wie dat hem seluen verblijdt alst wel gheet hi bedroeft hem seluen alst hem achterwert gheet tiende daer ment al in besluten mach es waert dat sake dat v bename v goet roef oft brant oft enegherhande ongheuallicheit hoe dat si oft wat dat si dat ghi dies na den indersten gronde uwer zielen ende na den ouersten deel ws gheests alsoe wal te rasten ende te vreden staet als oft ghi niets niet verloren en hadt noch gheen dinc en ghemistet dat eertrike binnen heeft dit hoert den ghenen toe die gods yet hebben ghesmaect inden gheeste ende in volcomenre minnen ende die biden goede volcomen armoede liden willen dits dordinancie daer af alse dauid die prophete sprect here seit hi alle dattu my ghegheuen hebs dat hebbic di weder ghegheuen ende ghi sult selue gods eyghen sijn ende in v seluen gods gheuoelen in minnen ende van uwen tijteliken goede soe seldi nemen v lichameliken noet in bescheedenheiden ende besien altoes meer wies ghi om gods wille ontbeeren cont dan wies v noet es ende wat ghi daer bouen ontsparen ende ontspliten moecht dat gheeft den armen ende en meint anders niet te gaderne dan dat ghi hebdt een effen henen comen ende snijdt af al dat v ouertullich es soe ghi naest cont want dat alre naeste en can nyemant gheraken mer gadert ende oeffent ende besidt den eweliken scat die niet en vergheet hierna uolghet dat vierde poent hoe dat hen die ghene hebben ende gheuoelen selen die alle dinc ghelaten hebben oft laten willen beide van binnen ende van buten ende dit willen wi oec cort besluten in xij teekene oft bi auontuere valter meer oft min hoe dat hen die ghene hebben ende ghevoelen selen die alle dinghen laten willen van buten ende van binnen dat vierde capittele dierste es dat een eyghewelijc mensche moet wel ghefondeert ende gheoeffent sijn in die ghebode gods ende der heilegher kerken dits mijnen raet dat nyemant gheenen meerderen noch hoegheren wtwendeghen staet aenuerden noch aen nemen en sal hi en hebbe tierste dnederste ende dminste volbracht want die den raet gods priesterscap oft cluseneren leuen oft in ordenen wilt gaen oft die een arm mensche werden wilt eer hi hem seluen wel gheproeft heeft in die ghebode gods ende der heilegher kerken hi es ghelijc enen doeren sot die wilt gaen visschen sonder nette oft den ghenen die ten stride weert trect sonder wapene dandere es dat die mensche hem seluen wel besien sal oft hi eneghe eyghene sake aen hem weet die hem wtwendich armoede oft inwendich armoede beletten mochte te veruolghenne want die een wijf heeft ghetrouwet voer die kerke oft die enen wiue heimelijc te beslapene trouwe ghegeuen heeft oft die eens anders menschen eyghen ware dese en moghen in gheen ordene gaen noch lollaert noch clusenare werden want si sijn onvri want sinte pauwels sprect die ghebonden es hi houde sinen bant wiselijc ende nv sprect onse here ihesus cristus selue in dewangelie die niet en haedt vader moeder suster broeder wijf ende kint die en mach mijn ionghere noch mijn navolgher niet sijn dit seluen selen wi aldus verstaen een yeghewelc deel dat v van gode ter sunden ende ter quaetheit trecken wilt dat selen wi haten ende vlien in enen yeghewelken mensche mer men en mach vader noch moeder noch gheen dinc dat god ghemaect heeft haten want ons here heeft in die x ghebode wtghegeuen dat men moeder ende vader eeren ende den euenkersten minnen sal terde die den armoede ende ten rade gods ghenoch wilt sijn es dat die mensche ouermids die gracie gods van binnen gheuoeliker wijs al soe beruert ende begaeft werde ouermids dat inspreken gods van bouen dat hem dambacht valle vten handen ende dwtwendeghe werke wt sijnre ghedachten alsoe dat hi die ghi noch wise noch visere noch gheen maniere en cont ghehouden inden werke van buten dats een teeken dat ghi gheroepen ende gheeyscht sijt vanden gheeste gods dan seldi v ambacht laten alst v god allene ontpredict ende gheen andere predikere noch creatuere noch ghi v seluen tvierde es dat een arm mensche noch een leec mensche dewangelie noch die heileghe scrijft in vele steden niet nemen noch verstaen en sal alsoese luydt want daer dolen veel menschen in die den armen schijn van buten draghen daer omme soe seldi vraghen goeden wisen clerken oft den ghenen die vanden gheeste gods verlicht sijn hoese te verstane es want wat insprekene dat ghi hebt emmer en gheloeft v seluen niet te wel want die hem seluen oft sinen eyghenen goet dunckenne gheloeft die behaecht hem seluen ende wie dat hem seluen behaecht oft sijn selfs een wel behaghen heeft dats een doer want die vanden gheeste gods gheleidt ende verlicht wanen sijn ende gheens menschen raet en willen pleghen die dolen alre swaerlijcste mer wie dat vreesachtich ende oetmoedich blijft ende met bescheedenre liede rade werken wilt hem wert altoes gheholpen tsinen besten want die heileghe gheest en leeft selue sonder raet niet die vader nemt sinen raet aenden sone ende die sone metten vader ende die heileghe gheest met hem beiden tvijfste es dat een arm mensche die onsen here ihesum cristum volcomelijc na volghen wilt alsoe sijn selfs wt ghegaen si ende alre eertscher dinc vriende ende maghe ende creatueren dat hi si nen hope ende sinen troest ende sijn toeverlaet ende sijn betrouwen hebbe ghesteelt oft ghesticht in gode ende op eweghe onuerganckelike dinc dit gheeft godlike minne den ghenen die van binnen verlicht sijn ouermids gheloeue ende der gracien gods ghenoch doen na haer verstaen ende haer vermoghen want die haer herte hebben ghestelt in eweghe dinghen hen valt alle eertsche sorghe ende vremde creatuerlike liefde af tseste es dat een gheestelijc arm mensche sijn lichamelike noetdorst in die kerke niet oeffenen noch ordineren ende sal want die sijn lic hamelike noetdorst met sorghen oeffent in die kerke hi verliest sinen bod ende sinen oft sijn gheestelijcheit onder tvolc buten der kerken want die hem seluen niet ledichlijc wt en can keeren ten volke sonder hem seluen die en mach niet vrilijc inkeeren te gode bouen hen seluen tseuende es die den wtwendeghen armoede ghenoch wilt sijn dats dat een willich arm mensche nemmermeer tot den anderen mensche carmen noch claghen en sal dat hem tijtelike dinghen ghebreken mer dat hem gods ende der doecht ende eweghe dinc ghebrect ende daer in te cort ende te cleyne bliuen dat selen wi al ons leefdaghe claghen ende bitterlijc met herten beweenen want die claghet dat hem tijtelike dinghen ghebreect oft datmen hem onrecht doet oft dien dunct dat hi een arm menschen es die en ghesmaect nye gods noch ewegher dinghen in bliuende want die hem seluen een arm mensche acht die en wiste nye wat ghewarich gheestelijc inwendich armoede was dat achste es dat een arm mensche alsoe ledichlijc ende alsoe simpelijc in ghekeert op der straten sal gaen ende wandelen om sijn beiach ende om sijn broet gheeft men hem yet gheeft men hem niet dies sal hi ghelijc te vreden staen alse wel als een ander mensche dies niet aen en gaet ghi moecht wel pinen ende arbeiden om v notdorst ende hongher ende dorst ende coude en alderhande armoede liden mer laet gode den commer ende den last ende die sorghe draghen arbeit es goet mer sorghe es quaet want die inkeer oft scouwende leuen oeffenen selen die en moeghen ghenen commer noch ongheordineerde liefde tot hen seluen hebben dat neghende dat enen armen mensche van rechte toe behoerende es dat hi niet gherne en sal eten goede spise ende crancke spise seldi eten met vreesen ende min dan sat ende ghi en selt v ierste gherichte noch v pottaghe niet laten staen op enich ander gherichte dat namaels comen mochte want wie dat vette moersele in spisen ende in dranke wtwert suect hi en derfse aen gode niet inwert sueken want hi en soudse niet vinden want dien alle dat eertsche es niet bitter en smaect die en heeft noch gods noch sijnre minnen niet ghesmaect dat tiende es waer dat sake dat een arm mensche iegherincs hadde enen sekeren dagheliken maltijt ende men hem dien heden gaue ende merghen name en steet hi niet dies alsoe ghelijc ende alsoe onbeweechlijc van binnen als oft men hem noch enen daertoe gaue soe en es hi gheen gheestelijc arm mensche dat elfste es dat een arm afghesceeden mensche gheen toeversicht noch sunderlinghe toeverlaet en sal hebben noch willen hebben teenegher creatueren die in eertrike es mer wildi wtwindich armoede op sijn recht vervolghen soe bidt alle creatueren ghelijc euen vele ende en smect nyemanne noch en sijt nyemenne te heimelijc noch v nyemant te heymelijc soe seldi hebben groeten inwendeghen vrede ende heimelijke nawandelinghe tusschen v ende gode want dat een mensche sijns selfs ende alre eertscher dinc onnachsam es dats een groet dinc mer dat een mensche van alle creatueren ongheacht ende onghesien begheert te sine dats noch veel meedere want die de werelt ende al datter binnen es verwonnen heeft dats een groet dinc mer die hem seluen ende alle gheestelike eere verwonnen ende wt hem ghedoot heeft ouermids dat ingheesten gods van bouen dat es hondert dwsentwerf meedere want het es veel swaerdere enen eyghenen wille te doodene dant soude sijn alle dat die werelt binnen heeft want den eyghennen wil soe en can niemant te gronde ghedooden noch verwinnen anders dan god allene want deyghen wille es sterker dan alle dinc oft al dat eertrike binnen heeft want gheen dinc noch gheen torment dat onder gode es dat en mach den eyghenen wille ghedooden noch swert noch vier noch water noch hongher noch dorst hitte noch coude noch leuen noch steruen noch wel doen noch quaet doen noch pine des vagheuiers noch pine der hellen ya alle die duuele noch alle die pine die inder hellen es die en souden onder hen allen tsamen alsoe vele eyghens willen niet connen ghedooden als een seempsadeken oft een siere groet es want het en mach emmer niemant den eyghenen wille daer al volcomen armoede in gheleghen es te niete ende te gronde ghedooden hi en si alse machtich als god oft mechtegher dan god want het moet god selue sonder middel in ons werken die ons onse leuen ende alre eyghenheit berouen ende vrien ende ledich maken sal nu vertijt v selfs ende ledicht v gode ende enicht v gode ende laet v gode ende gheeft v gode ende sijt gods ende gheuoelt v te male gods in minnen ende sijt alsoe neder ende oetmoedich ende alsoe verworpen als v god hebben wilt gheeft v te wille gods sonder enich verkiesen wat dat god met v doen oft werken wilt in tijt oft in ewicheit ya wilt v god hebben int vagheuier soe sijt daer wilt hi v in hemelrike soe sijt daer ende wilt hi v hebben arm ende allendich sonder allen troest op eertrike soe laet v daer onder sijn gherechticheit als onder sijn ontfermherticheit ende aldus hebdi voer ghehoert in grouer wijs van vier manieren van armoeden hoe dat alle menschen arm sijn van natueren dander sijn goet willeghe arme die altoes lieuer hebben te doene gods wille ende dat hi ghebiedt dan haer eyghen verkies die derde die biden dinghe arm sijn ende die dinghen met herten ghelaten hebben dat sijn die ghene die altoes meer aensien wies si om gods wille ontbeeren connen dan wies hen noet es ende al dander dat daer ouer sciedt bouen die iaerlike renten al den armen gheuen die vierde die alle dinc ghelaten hebben ende cristus al bloet nagheuolcht sijn dat sijn die ghene die rike ende arm connen sijn alle beide in een dats der hoechster minnen leen als ons here ihesus selue was in eertriken arm allendich van tijteliken dinghen ende rijke ende oueruloedich van binnen met hemelschen gheesteliken godliken gauen die wi van binnen sceppen ende ontfaen wt der ouervloedegher rijcheit gods want in ons seluen soe sijn wi altoes armmer bouen ons seluen in gode soe sijn wi salich ende alles rijke want in ons seluen soe sijn wi gods arme mer in gode soe si wi ons selfs rike ende met allen godteliken gauen ouervloedich want soe wi in ons seluen nederdere ende oetmoedeghere ende vreesachteghere ende armere ende allendeghere connen sijn ghelaten ende ons gheuoelen onder gode soe wi rikere ende hoeghere ende vriere ende edellere ende eenegher ende salegher sijn ouermids minne verhauen in gode nu gheeft gode vrilijc die panne metten stele dats uwen gheest onder sijn bekeersamheit in sijn hant dat hij se mach keeren waer hi wilt ende hoe hi wilt want seker wildi met gode spelen ende werreballen ende van gode hebben al dat ghi wilt ende begheert soe moetti sijn als een onderworpen oft een verworpen sollebal die een yeghelijc metten voete stoet mer die bal en weert hem niet noch hi en stoet niet weder alsoe en moechdi oec gheen dinc anden oft achten alsoe onse here ihesus cristus selue en dede seldi volcomen arm van gheeste sijn soe moeti cristus navolghen in alre inwendegher versmadenissen ws selfs alsoe ihesus cristus voer ghegaen es hier beghint dander poent vander saechtmoedicheit dat vijfste capittele hier na volcht dander poent dat ons cristus selue gheleert ende ghesproken heeft dats salich sijn die saechtmoedeghe want si selen besitten die eerde oft dat eertrike dat si wi selue ende ons eyghen lichame ende ons natuere ende al dat in ons leeft hadden wi dat in minnen ende ouermids verwinninghe in ons selfs in enicheiden met gode beseten soe souden wi weten en bekinnen wie ende wat dat saechvolcomenne saechtmoedicheit es die alle toerenmoedicheit ende oec alle ansel vten gheeste verdrijft ende veriaecht sonder pine ende sonder arbeit steet volmaecte onbewechlike saechtmoedicheit daer men gods inden gheeste ghesmaect ende in ewegher minnen ghebruyct mer eer dat wi te deser volmaecter saechtmoedicheit gheraken moeghen oft daer in ghewesen selen werden ouermids minne ende oeffeninghe der ghewaregher doecht siet hier toe behoert alsoe groeten arbeyt ende alsoe groete inwendeghe steruinghe ende ghelatenheit ons selfs dats v alle die leuen noch alle die boeken van eertrike niet te gronde gheleeren noch ver dichschen en mochten god en gaet ende leeret v selue sonder middel want saechtmoedicheit ende ghehoersamheit ghedoechsamheit die men niet gherinen noch verladen en mach die en es in onsen crachten noch in onser oeffeninghen noch oec in onsen werken niet gheleghen mer si es wel gheleghen in onsen sine ende in onsen wesenne bouen al oeffeninghe onser crachten ende hier omme soe moeten wiere toe comen met middele ende met goeden werken ende met inwendeghen doechden soe moeten wi op climmen int lant soe meer vanden nedersten tot den middelsten ende vanden middelsten tot den ouersten ons selfs eer wi ongherijnlike die saechtmoedicheit voluinden soe moet ons ouermids inkeer der minnen ende verloecheninghe ons selfs tierst costen al dat wi selue sijn want saechtmoedicheit ende verdrachlijcheit dat es bi na tallen dinghen goet ende orberlijc ende wt saechtmoedicheiden soe porret ende onsprict meneghe edele doecht ende oec bi na alle doechde ende alsoe onspringhen in contrarien wt ansele ende wt torenmoedicheiden meneghe maniere van sonden ende menich swaer verdriet ende meneghe groete onraste soe comt van erscape die sinen toren noch sinen quaden haesteghen moet niet bedwinghen noch breidelen noch wederstaen en wilt want wt tornicheit soe comnt sweren lieghen valsch ghetughe achtersprake manslacht wrake ende menegherande quaetwillicheit die den menschen dicwile brinct in groete scade ende in menich swaer vernoy want een toerenmoedich mensche hi en soude bi wilen niemenne sparen noch niemenne verdraghen ya vrient noch viant al sout hem costen sijn goet sijn eere sijn ghemaec sijn ghesonde sijn lijf sijn ziele ende al dat hijs heeft ligghende ende roerende nochtan soude hijt al in auentueren setten tot dies male dat hem sinen moet van seluen vercoelt ware oft tot dier stont dat hi sinen toren in enegher manieren ghewreken conste want die liede wreken haren toren ende haer erscap ende haer abolghe in soe menegherande wijs op haren euenkersten ende deen mensche op den anderen dat ict v qualijc al soude connen vertellen selc kuelt sinen toren met onwerden andere met quetsene selc met dreyghenne selc met doodenne selc met sceldenne selc met enen anderen welke menschen wel moeghen verueeren vreesen ende oec scamen voer dat eyselijke ordel der ghe rechticheit gods daer wi alle selen moeten comen ende vergaderen in enen corten oghen blicke tijts bi iherusalem in tal van iosephat daer god sijn ordel sal houden ouer alle menschelike creatueren ende daer sal een yeghelijc mensche ende alle menschen moeten redene gheuen van sinen eyghenen werken ende van alle dat hi ye ghedede quaets ende goets dat sal daer al gheprueft ende doerprueft werden want dies en sal een ynde niet achter bliuen noch moghen bliuen vergheten het en sal daer al moeten te voerscine comen cleyne ende groet ende al dat wi ye mesdaden dat sal en heeft god onse here altemale in een boeck ghescreuen ende vergadert dats in dat onindelijc boec sijnre ewegher wijsheit soe bekint god alle dinc met onderscheede ende daer soe sal een yeghelijc mensche moeten bringhen sijn boec dats onse eyghen consciencie ende onse redelike inwendeghe verstandicheit ende al onse leuen dat selen wi moeten bringhen ende atworde gheuen voer dat boec der ewegher wijsheit gods ya van allen dien dat wi ghedaen ende ontfaen hebben deen min dander meer beide lijflijc goets ende gheestelijcs goets daer na es een yeghewelc mensche voer doghen gods sculdich rekeninghe ende antwerde te gheuenne van eiken deele want een yeghewelc mensche sal rekeninghe moeten gheuen voer hem seluen ende selc voer vele persone ende meneghe ander ziele daer hi sijn eyghene siele voer gheset heeft ende hen beuolen sijn en daer hi gheestelijc goet der heilegher kerken ende groete prouenden af ontfaen heeft want die prelate der heilegher kerken selen moeten rekeninghe ende antwerde gheuen sunderlinghe van vier dinghe dierste hoese selue gheleeft hebben ende hoese haer selfs properen persoen gheregheert hebben in bescheedenheiden ende in abstinencien dander hoese haer volc ende die ziele die hen beuolen sijn bewaert ende bericht heebben ouermids bichte predicatie ende goet exempele ende heileghe leeringhe haers volcs salicheit bouen alle dinc ghemynt ende ghesocht souden hebben terde hoese den dienste der heilegher kerken ende haer ambacht ende haer daghelijke ghetiden gehouden ende ghelesen hebben na behoerlijcheit des tijts ende der vij ghetiden vanden daghe want papen die om tijtelijc ghewin ende om weerliclike saken oft om menegherande sotheit haer ghetiden langhe voer oft na seghen buten tijts ende onghelijc der heilegher kerken ic en gheloeue emmer niet dat dat met gode bestaen mach sonder dootsonde want het en es gheens priesters ambacht weerlike saken te berichtenne niet te meer dan enen leken mensche en behoert te predekenne noch messe te doene mer een priestere mach bi wilen sijn gheteiden wel voer oft langhe na segghen om gheesteliken orber ende om sijns volcs salicheit wille tondersuekenne ten vierden male soe selen die prelate der heilegher kerken moeten antwerde ende rekeninghe ende redenne gheuen ten ioncsten daghe ende ten ordele gods voer prouenden ende voer alle dat gheestelijc goet datse vander heilegher kerken weghen ontfanghen hebben hoese daer af gode louelijc ende danckelijc gheweest hebben ende hoese daer af seluen soberlijc gheleeft hebben ende hoe datse douertulleghe goet den armen mildelijc ter eeren gods ghegeuen ende ghedeilt hebben dit sal altemale hen gheeyst ende ghemaent werden ten lesten ordele gods soe selen alle dinc oppenbaer werden ende een yeghelijc sal daer moeten voer hem seluen staen ende voer hem seluen tughen ende elc sal moeten sijn selfs taelman sijn ende voer hem seluen spreken ende antwerde moeten gheuen want si selen doerdeel ende die sentencie ouer hen seluen gheuen mer die quade en selen daer gheen helpe noch voersprake hebben want het en sal daer met gheenen weerliken heerscape noch met vrinden noch met maghen noch met goude noch met siluere noch met tortenne noch met gheenre dreighinghen te doene sijn hier en sal daer niet sijn rabaut dief galgaert ic sla uwen voet af v been af uwen arm af want die ghene die hier alder meest heerscapien ende meest vordels hebben van eertscher rijcheit ende van weerliker eeren ende dan qualiken regeeren hen seluen ende haer volc die selent daer alre quaetste hebben ende alre swaerlijcste verdoemt ende verordelt werden want daer ine en souden hen van rechte niet laten verdrieten datse die rike versmaden ende verdrucken want in haer verduldicheit soe verdienense deweghe leuen daer die quade met haer onghenadicheit verdienen die eweghe helle want nemmermeer en mach onghenadich mensche behouden bliuen noch gracie van gode ontfaen hi en moet tierste sijn wreetheit ende die onghenadicheit laten want die scalke vreede onghenadeghe prelaet ende princen die niet en hebben ontfermherticheit ende ghedoechsamheit als dauid dede ouer al haer volc die selue sonder ontfermherticheit verordelt werden mer die ontfermherticheit ende ghemeyne compassie hebben ende in hen draghen ouer alre menschen noet die selen behouden werden in die ontfermherticheit gods ende ouermids die verdiente ons heren ihesu cristi soe werden alle hemelsche godlike gauen ghegheuen ende ontfaen ende oec weder den hemelschen vader gheoffert want die ontfermherticheit hebben tot allen menschen dien lieden en sal noch en mach onse here god nemmermeer onghenadich sijn ende daer toe selense al dat hemelsche heer teenre hulpen ende te haren voerspake hebben het en mach nemmermeer ontfermhertich mensche verloren bliuen noch ter hellen varen dien ontfermherticheit van bouen inghestort wert ende in ons vloyet ende ghemeyn es vianden ende vrinden want wildi dat v god niet en slute wt sijnre gracien noch wt sinen rike soe en moechdi nyemene haten noch sluten wt uwer herten want daer omme soe vloyt god wt met gracien met ghenaden ende met ontfermherticheit ende met hem seluen ende oec met alle sinen gauen omdat hi wilt ende begheert dat wi weder vloyen ende oec alsoe doen ya om heb yet met te ghelikene in doechden ende in heilicheit ende in kinnessen der godliker waerheit want met negheenen dinghen soe en moghen wi gode noch den heileghen gods noch oec onsen here ihesum cristum badt ghelikenne dan met ontfermherticheit ende ghenadicheit ende dat wi hebben ende in ons draghen een ghemeyne goedertierenheit tot allen menschen want daer steet ghescreuen dat gods ontfermherticheit gheet bouen alle sijn werke ende dit soude men wel proeuen moeghen in vele manieren hoe dat gods ontfermherticheit aen ons gheet bouen alle sijn werke ende dit soude men wel proeuen ghen in vele manieren hoe dat gods ontfermherticheit aen ons gheet bouen alle sijn werke mer het en hoert nv te desen male eyghelijc onser materien niet toe maer ons es seer noet ende goet ende oec orborlijc dat wi ons seluen prueuen ende ondersueken ya hoe ghelijc dat wi gode ende der waerheit ende der doecht ende der heileghen leuenne ende der heilegher scrijft ende oec den leuenen ons heeren ihesu cristi ghelijc sijn inder navolghinghen ouermids schijn van doechden en goeder werken het sijn veel mensche ende oec al meest al die werelt die wel prueuen ende verstaen dits goet dits quaet ende dits beeter ende dats noch beter ende dits quader ende dats noch quader ende dits sunde ende dat en es gheen sunde en dits ieghen gode ende dats met gode ende dit waer goet ghelaten ende dat waer goet ghedaen dit hebben veel menschen wel verstaen dat altoes es goet wel doen ende datse oec gherne te hemelrike souden comen alse hier niet bat ghedoen en consten ende quamen gherne te groeten loene met lichter penitencien ende met cleynen arbeide maer men vint al te luttel menschen ende bi na als niets niet die hen seluen cracht oft ghewout willen doen ieghen natuere oft ieghen die sonden oft ieghen die werelt oft ieghen den duuel oft ieghen haer eyghen vleesch te stridenne ende oec vromelijc te wederstane allen troest ende ghenuchte die de werelt oft creatueren gheuen moeghen want prueft ende merct hier een iammerlijc dinc het esser ghenoch ende vele ende alte vele die hen seluen wel cracht doen ende ghewout ende oec te male in auentueren setten der werelt te dienen ende den duuel volen te varenne mer het esser alte luttel die hen seluen cracht willen doen oft die hen seluen altemale in auentueren dorren setten te gode wert ende te sinen dienste want als die liede vele dier es gode beghinnen te dienenne dan verteren si al ende hebben groete vreese ende anxte haers selfs ende en dorren hen seluen en al haer cracht niet in auentueren setten to gode wert ende daer omme soe moghen die menschen nemmermeer vrome werden in gheesteliken stucken noch te volcomenre heilicheit gheraken ende dit comt al meest dat wi te cranc sijn in minnen ende om dat wi gode te luttel betrouwen ya ende oec soe comes hier af een grote deel dat wi ons seluen niet en dorren pinen noch tauentueren setten te gode wert want wi niet en weten noch en bekinnen noch oec niet ondersocht en hebben die natuerlike verborghenne crachte die in ons sijn hier omme soe en connen wi noch en moeghen wi oec niet gheweten noch gheuoelen der ouernatuerliker gracien gods noch des verborghens inwendichs wonders dat god in ons storten ende werken wilt want bekinden wi die ongheoeffende verborghene crachte die in ons sijn wi souden seker ons seluen alte seere verwonderen ende ons seluen grote crachte doen om gode te uekenne ende nerstelike te minnene ende noch meer soe souden wi ons verwonderen bekinden wi oft wisten wi in ouernatuerliken lichte wat dat god in onse inwendeghe verborghene crachte van gracien ende van ghenaden werken wilt ende werct in die ghene die te sinen heileghen dienste hebbelijc ende bereet sijn die gauen gods te ontfane ende noch voert ten derden male bouen al dit en dat soe souden wi ons veel meer verwonderen ende verbliden bekinden wi ende gheuoelden wi wat dat god bouen ons werkelike crachte in dat eneghe wesen onser zielen werken wilt ende altoes werct sonder ophouden ende sonder onderlaet want god leeft ende werct ende woent ende wandelt ende rast ende regneert vele edelikere na onsen gheuoelen in dat eneghe wesen onser zielen dan hi in die werkelike crachte onser zielen doet ende dit comt bi veel saken ende oec bi veel redenen toe waer omme dat god edelikere werct in dat wesen onser zielen dan in die cracht onser zielen want in die crachte onser zielen soe wert god met middel sijnre gracien ende deilt sijn gauen min ende meer in ons met maten ende oec na edelheit ons diensts ende na hoecheit onser minnen maer in dat simpele eneghe wesen onser zielen soe werct god met hem seluen sonder middel ende sonder alle waer omme ende dit es wel thoechste ende deedelste minne daer wi toe comen oft gheraken moghen dat wi oec alselke antwerde ende ouercomende enicheit met gode inden gheeste ontfaen ende vercrighen als waer bi dat wi oec gode ende die doecht ende onsen euenkersten ende alle menschen die in eertrike sijn viande ende vriende werden minnende ende lief hebbende sonder waer omme ende bouen alle waer ommen diemen ghedincken mach ende dit es ierste volmaecte caritate dat wi alle menschen minnen sonder waer omme in eenre vast ende in eenre minnen ende in eenre trouwen want volcomenne minne die en siet gheen onderscheet noch gheen anderheit ane den eenen te verwerpenne noch den anderen te behoudenne ende die deser minnen sonder waer omme in hem niet en gheuoelt noch en heeft die en weet niet wat ghewareghe caritate es noch si en hebben gods inden gheeste niet ghesmaect maer nv vindic wel vier manieren van minnen deen minne es ons verboden dander minne es ons gheorlooft ende niet gheboden ende die derde minne es ons gheboden ende die vierde minne gheet bouen alle oft al dat men ghedincken mach nu merct vanden iersten dat wi gheen dinc en selen minnen noch lief hebben ghelijc gode noch meer dan gode noch bouen gode noch ieghen gode en selen wi doen dits ons verboden dandere minne die ons gheorloeft es om ons er crancheit wille ende niet gheboden noch verboden dats dat wi gode minnen oft lief hebben om ons seluen oft om ons eyghen gherief dit en es ons simpelment niet verboden wi en moeghen oec gode wel lief hebben ende minnen om ons seluen mer dese minne allene gode lief te hebben om ons seluen hoe groet die minne ware si en verdriet niet noch si en gheeft ons deweghe leuen niet noch si en gheeft ons gheen inwendeghe doecht die ons behouden mochte mer die derde maniere van minnen es ons gheboden dat wi gode minnen ende lief hebben om hem seluen ende om sijnre eeren wille hier ghebrect vele mer wi en hebbens niet meer int ghescrifte vonden 