drije state van leuenne i capittele onse here sprac op een stat in dewangelie tot sinen apostelen dat sien minden also elken mensche noet es ende seide hen ghi mint my nv vindic menegherande maniere van minnen na inkeer onser werke ende oec na hoecheit onser doecht maer sonderlinghe hebbic ghemerct daer omme dat ghijt merken suelt vij manieren van lieden die alle gode minnen oft weenen minnen van grade te grade deen min dander meer dierste partye dier es meest die minnen gode met lauwer herten der andere es noch min die minnen hertelijc ende seere der derder es noch min die wiselijc ende verstendelijc minnen der vierder es noch min dat sijn die ghene die haer verstennisse laten wiken in haer minne ende haer begheerte laten voer gaen maer der vijfstere es noch vele min die gode minnen principaelijc om weder ghemint te sijne van hem dats een vri eysschen van minnen ghemint te sine maer der sester es alsoe luttel goet cume van dusenteghen een die gode minnen ghebrukeliker wijs ende weder ghemint werden sonder middel cont moeten van gode maer die seuende partije dier es alre minste oft als niet doch esser yet dat sijn die ghene die weder ghemint werden van gode ende al doer starende weselijc ouer neijghende ghebreken van minnen in minnen daer bouen en es niet dan een puer salicheit daer alle poenten ynden op een poent daer es yerst armoede des gheests volbracht dat es thoechste datmen gheuoelen mach daer en es anders niet dan een ouerweselijc ontgheestentheit ons selfs nu willic ons dese vij manieren van menschen bringhen tonser leeringhe op drije principale poente ocht op drie state van leuenne den enen graet na den anderen dierste drie manieren op een sedelijc leuen dander twee op een inwendich gheestelijc leuen die derde twee op een verborghende god scouwende leuen hier beghint die verclaernisse vande yersten partyen der menschen op een sedelyc leuen dat tweeste capittele nu vander yersten dier es herde vele die gode minnen met lauwer herten ende met cleynre deuocien nochtan vergaue god datter meer ware op dat gherechte minne es sinte augustijn sprect die mensche en mach niet te scoenkenne gaen noch te saecht in dien dat hi den rechten wech gheet mer hoe seere dat wi al om loepen ende rinnen mochten en bescote noch en hulpe ons niet en si wi niet opten rechten wech die ons te gode weert leit soe eest al met ons verloren ofter stat weert daer wi sijn willen want sal een mensche ter stat weert trecken hi suect gheerne den naesten wech mer emmer moet hi in eneghen wech comen sal hi ter poerten vander stat in gheraken onse lieue here sprac in mijns vaders hof sijn vele woninghen aldus moeten wi voer legghen een fondament met ghelikenissen alsoe dede onse lieue here selue hi sprac in parabolen om der lieden grofheit wille dat si soe herdelijc hoerden metten inwendeghen oeren na die dinghen die gods sijn ende oec onser ewegher salicheit toe behoert daer mochten wi gheerne na staen ende horen nu merke yeghe welc hem seluen dies noet heeft hier mach elc sinen sin toe gheuen het es een ghemeyne noetdorfte regule daer elc toe van noede ende van gherechter scout ghebonden es hier ane gheet ons al oft wi verliesent al cristus sprac in eenre stede die oeren hebben te horenne die hoeren daer toe moet elc mensche hebben drie pilare sal hi die gracie gods ontfaen in hem bliuende deerste es dat wi een mensche gheheelijc ende volcomelijc laet ende wilt laten sonder middel alle sonden soe vergheeft god alle sonden sonder middel mids sijn gracie mer onthouden wiere een daer wi in berespenne af leuen van dootsunden soe en vergheeft god egheene dander dat wi daer hebben selen sal ons ghetuyghe sijn inder zielen wi selen hebben een vol betrouwen dat ons god doer sijn grondelose ontfermherticheit alle sonden verlaten ende vergheuen heeft ten derden male tehans daer na sonder beiden ende enich letten selen wi ghenoch doen der heilegher kerken in vasten in vierenne in doen in laten dat si ghebiet ende verbiet nemmermeer voert te vallene noch ons af te keerenne om steruen noch om leuen vten gheboden gods alsoe moeten wi emmer gode minnen ende vercoren hebben bouen al dat inder werelt es ende sijn eere ende sijnen lof sueken ende voert meynen bouen alle ons werke soe werden wi deelachtich ouermids cristus heileghe verdiente aen al dat ghemeyne goet dat die heileghe kerke begheet ende besteet al eertrike dore deilen wi in alre goeder menschen ghebedt si wi in gracien soe draghense ons alle te gode elc in sinen toekeere nu mint hier met gode alsoe seere alse lauwelijc als ghi wilt met niet min en moechdi behouden bliuen oft ghi vaert den duuel volen ende blijft verdoemt wat hulpt dat wi varen viseuasen men sette elken mensche vter hellen in hemelrike ic en naems ic en niet min ende god en wilt ons oec niet min gheuen noch bieden noch en biedt dan hem seluen oft sijn gracie nu voert vanden ghenen wie die sijn die hertelike seere minnen op dat minne si dat souden sijn af ghescheedene gheestelike menschen alse swesteren ende broot bagaerde die gheheellijc alle eertschen troest souden te rugghe hebben gheset ouermids dinwendeghe berueren der gracien ende de voercomenre minnen gods siet die liede die sijnre elluttel bat ane ende oec niet wel bat en sijn si dan simpele goetwlleghe sic lijnwissel ghemeyne liede die in houwelike sitten daer ic voer af seide seker ic coere haer leuen willen wijt te rechte merken ende gaen te gronde der waerheit ende sien die dinghen eyghelijc aen alsoe se te nemenne sijn si selent selue in hem vinden dat vele natuere doerheit ende sotheit ende eyghen minne es datse iaecht ende drijft al eest dat si den armen schijn van buten draghen ende oec minne hebben ten armoede ver smaetheit ende allendicheit te doeghenne om cristuc wille dat en maecse niet arm van gheeste het es groot onderscheet tusschen armoede lief te hebbenne ende oec minne daer toe te hebbenne ende arm van gheeste selue te sine als ghi namaels horen selt het es meeder sic vroude ende raste inden gheeste enen oghen blic erm van gheeste selue te sine dant waer hondert dusentich iaer minne te hebben ten armoede ende talre allendicheit daer toe diemen dincken mach nochtan willense arm menschen gheheeten sijn ic noemse noede oppenbaer het es hen scande ende my oec na den lude van buten mer doch eest hen sommeghen noot die van hen seluen te vele houden als menegherande af ghesceedenne liede doen die haeren staet oft haer wise soe hoeghe setten willen bouen andere liede als sunderlinghe die broet bagaerde ic moetse v noemen die goede dier onder sijn dier veel es selen wi hopen en selen my maer te meer lief hebben ende minnen ende die quade selen my op dander side haten mer om egheen van beiden en salict doen noch laten ic sal ter waerheit gaen ic spreke my seluen toe ende alle creatueren mer het es hen noet datmense neder sette die liede die den schijn draghen van buten si achten haer wise ende haer leuen soe groet ende houden soe vele van malcanders heilicheit ende van hen seluen ende haer dinghen verborghelijc onder hen dat si allene die ghene wenen sijn die cristus na volghen ende oec nyemant anders hen ghelijc hi en draghe haren schijn om dat si arm sijn ende schinen van buten ende gaen om broet ende lopen nv hier nv daer na haren eyghen gherief loepense van lande te lande si en sitten nemmermer stille mer seker het sijn wel die menichfuldichste onghestedichste liede die ic kinne oft weet en waren nauwelijc die ribaude ende dats een teeken datse in gode niet ghestedicht noch gheanckert en sijn in ghewesentheiden der doecht noch oec bouen hem seluen verhauen en sijn si wenen scouwende leuen hebben ende en comen nemmermeer bouen beelden nyemant en mach cleerlijc gode scouwen noch sijns ghebruken van aensichte taenghesichten hi en si tierste verheuen met sinen bloeten ghesichte bouen hem seluen ende bouen al dat hi verstaen mach beide hier ende inder ewicheit mer scouwende leuen dunct my nv te male verkeert ende verloren ghemeynlijc metten gheesten die nv op staen ende verrisen souden want maria magdelene scouwede gode in cristus ane al stille sittende metten gheeste harer zielen ia van binnen verborghelikerwijs meer dan van buten scoude si cristus aen van binnen si en liep niet verre mer si was bi bliuende van binnen inweert ghekeert te hoerne dat suete inspreken gods ende alsoe gheuoelese ende ghesmaecte die binnenste ons heren ihesu cristi ende alsoe ghinc si ende quam alsoe souden wi doen doer sijn sinlijcheit vercoesse hem van binnen te minnenne als haren here haren god ende aldus begreep si ende wert begrepen in cristus binnenste hem te minnenne met ewegher minnen ende dat was ende es noch dat beeste deel dat wi den binnensten cristi ghesmaken mochten dat enich mensche in hemelrike oft oec in eertrike ghesmaken ende gheuoelen mach want dat was die spise die nie en vergheet noch oec nemmermeer vergaen en sal dier eens ghesmaect heeft sijnre leuender binnenstere daer alle goede menschen bi ende na in ontheuen sijn ende bliuen ende alle hemelsche inghekeerde vernufteghe gheeste die leuen ende gode gheeenicht sijn in cristus die werden alle in sijn heileghe openne godelike binnenste sijnre zielen onthouden ende alsoe leuen wi alle in cristus ende ouermids hem in hem van eenre spisen ende van eenre ghemeynre gheesteliker cost ontfaen wi alle voetsel in sijn onthout aldus was magdalene stille sittende in ghekeert ende was alles te vreden van buten ende van binnen ende liep met vriwillegher begheerten met haren inwendeghen opgherichten crachten doer alle sinlike meinichfuldicheit der werelt ende alsoe gherakense doer cristus sinlijcheit in sijn hertelike greynen sijnre minnen ende dat trac haer herte in weert van alre sienliker menichfuldicheit der werelt maer ghi mocht merken bi na al nv gheestelijc es ende sijn weent dat suect gode in contrarien sinliker wijs al van binnen wtwert ende alsoe en vint die mensche nemmermeer eyghelijc gode noch en can gheraken teenwoldegher waerheit want god es eyghelijc te suekenne ende te vindenne doer alle menichfuldeghe ghelijcheit der dinghen die in hemelrike oft in eertrike sijn te verstane noch alle datmen ghedincken ende ouerpeisen mach dat en es god niet dit comt alte eyghelijc op die derde maniere van lieden die gode wijselijc ende verstandelijc willen minnen met hare const om dat si vele weten vander scriftueren ende predicacien in sermoene ghehoert hebben ende dat vesten van binnen ende onthouden dit sijn alle moraleke dinghen dat si begrepen hebben ouermids middel al met beelden oft metten sinnen van buten hebben sijt in weert ghehaelt ende ghetoghen ouermids haer inwendich verstannisse dat en mach noch en maect ons niet salich daer op en verlate hem nyemant op sijn veel weten een weten bouen alle weten maect ons salich maer dat alle consten wiste ende verstonde diemen met redenen verstaen ende leeren mach in scerpheit der natueren oft wt alden boeken trecken oft rapen mochte die in eertrike sijn dat es cleyne ieghen dat ons onblijft ende daer met allene van beneden op weert willen gaen sonder ouernatuerlike gracie die van bouen neder vloyende es in die ziele sonder middel dese bliuen alle bedroghen al verstondense alle boeke van eertrike ende oec die hoechste const der thologien die doch bouen redenen gheet na wise der minnen ende kerstens gheloefs mer alle verstennisse moeten daer wiken ende minne ende begheerte moet allene voer gheset werden ende voert vlieten selen wi gode ghewarichlijc minnen soe moet minne voer kinnesse gaen van enen inwendeghen gheesteliken leuenne op die twee ander manieren van lieden dat iij capittele hier comic op die vierde maniere van lieden die haer verstennisse laten wiken ende setten minne ende begheerte voer die gracie gods werkelijc op gherecht bouen alle kinnesse ende alsoe ontsprinct ons hier dat ander principael poent daer wi mede wandelen selen met enen sedeliken leuenne in een inwendich verborghen leuen dat menichfuldeghen lieden als daer ic voer af seide verborghen blijft die haer herte niet te male toe en voeghen noch oec en eneghen die liede en moeghen gods niet ghesmaken sijns auonts etens daer hi sijn heimelike vrinde toe verkiest ende vercoren heeft dat sijn die ghene die aen niemen en hanghen dan aen gode allene dat hoert ten inwendeghen leuenne toe want in menichfuldeghen dinghen machmen gode wel sueken sonder vinden maer wi moeten hem principaellijc minnen om hem seluen oft anders en vinden wijs niet wat menschen die hem mint om hem die mensche heeft sonder twiuel die gracie gods in hem nochtan comen luttel goede liede hier toe te desen inwendeghen ghetughe dat si dies een vol ghetrouwen hadden in gode noch gheestelike noch andere si bliuen al meest al tot in haer inde twiuelechtich die minne gods en can douerhant niet vercrighen in hem al draghense wel enen gheesteliken schijn voer die liede ende versmaden eertsch goet vrinde maghe vader moeder suster broedere aldus vercopense huys ende hof also cristus in dewangelie sprac ende ons raet vercoepen borghe ende lant oec groue sonden al te hant ende vertien alle weerliken troest nochtan en connen dese menschen hier met niet te gode gheraken met al haren doene ontblijft hen god mer een dinc esser aen si en wetens niet dit iammert my meer van gheesteliken lieden dan enich dinc ia dat my bi wilen therte scoren mochte dat gheestelike liede soe catiuich ende soe rou ende arm ende soe magher van binnen bliuen ende oec soe onverlicht vander waerheit die soe hoeghe eenvoldeghe vroem menschen souden werden warense datse scinen ia wat mach hen hinderen deeren oft letten dat soudic herde gheerne weten ende oec hen alsoe gherne doen weten si hebben soe menigherande mesquame van letsamheiden deen aldus dander alsoe wat icker af segghen mochte het waer te vergheefs aen hem si en mochtens te gronde niet verstaen noch begripen hem ghebrect al dat hen hulpen soude groent oetmoedicheit ghebrect hen meest si wenen ende willen selue soe wijs sijn ende houden soe vele van hen seluen ende van harer oeffeninghen ende souden soe gherne wijselijc ende behendelijc spreken dat hen ander liede spreken deert ende soe onweert heeft dat si van hen niet gheleert en willen sijn want si waren selue gherne soe groet gheacht ende dat men van harer heilicheit soe vele hielde dat die leede gheestelike houerdeghe eere die wi soeken verborghelijc al gheestelijcheit ende gheestelijc leuen verderft daer om seide ic dat my die liede niet verstaen en hebben noch en selen verstaen maer si selen wel verstaen dat redelijc ende behoerlijc es te hebbene maer oec menichfuldeghen lieden die bouen redene niet en gaen noch op den wech niet en sijn noch oec en verstaen dien lieden en sprekic niet meer toe want si en hanghen aen gode niet met eweghen verlanghen van minnen ende dits daer omme want wi noch rasten inder natueren weder boechder wijs ons seluen op enich creatuerlijc dinc het si ghescapen oft onghescapen dat god niet en es die liede sueken noch alle vremde ongheordende liefde na eyghenheit haers selfs dese sueken ende meynen noch hen seluen in alle dinghen meer dan si souden doen ende en smaecten noch nye noch noyt ghewaregher minnen daer sinte pauwels af seet caritate en sueket des haers niet sprect hi want meinden wi gode enichlike sonder tweeuoldicheit soe worden wi eenuoldich ende enich hem te male enich ende al te sine maer om dat wi ons seluen meynen om ons seluen oft yet datter aen hanct hoe cleyne dat es dats die sake dat wi soe meinichfuldich ende ongheleeft bliuen maer ghewareghe inghekeerde ghewesende menschen in doechden die natuere met gracien hebben bedect ende ghecleect sic sijn metter sonnen der glorien gods datmen hier met ons heet weselike gracie die selen my vel verstaen ende oec al die andere waer haer minne met minnen in minnen beuaen si hebben soe vele lettens deen dies dander niet en heeft noch af en weet hier omme merke elc hem seluen aen wat hem let ende hoe hijt verwinnen ende verdriuen sal mids die gracie gods ende waer af dat comt dit sijn drie principale dinghen die wi merken selen dierste waer af dat comt dander wat ons let terde die maniere daer wijt mede dooden ende verwinnen selen dondoecht met contrarien der doecht alsoe wert alle eighen ongheordende liefde ons selfs verdreuen ende alle heilicheit vercreghen ten iersten male comt hier af dits die wortele daert al wt ontspringhende es dats dat wi ons seluen te lief hebben om ons selfs wille na ons eyghen gherief te stane inwert oft wtwert dat verbeelt des menschen herte ende dats al die scade ende sake dat wi so tweeuoldich bliuen in onsen werken ende soe onuerlicht vander godteliker waerheit bekinden wi dit soe bekinden wi dat ende wat ons let eyghenen troest om eyghen gherief of om weder doen oft om loen van gode te hebbenne die alsoe gode willen dienen om weder loen daer af comt goeden menschen alle inwendeghe letsamheit van onkinnesse der doecht het en beschiet egheen studeren al sijn leuen es veruaren die hem seluen niet en kint waer op sal hi hopen alle doechde sijn hem ontslopen die gode niet en mint alle ghebrec comt van houerdie om dat ons ghestoruenheit van wille ghebrect ende grontoet moedicheit diepe onder worpenne ghehoersamheit verduldeghe goedertierenne ghedoechsamheit ende soe ongheleeft ende onghestoruen sijn ons seluen dit comt al van onkinnesse des mocht ic dusent paer sic segghen dat wi soe onaerdich ende soe onghewesent sijn in doechden hier af comt al discoert strijt haet nijt ende alle goet willeghe belettinghe om dat wi onse inwendeghe oeghe ende onse ghesichte niet te male gheheelijc op op sic waarschijnlijk herschreven gode en hebben ghevest ende onse aendachte in hem ghekeert alsoe ons seluen te verwinnen ende al eyghenheit tsijnre eere ende tsinen loue ende tsijnre eeren doen ende laten alsoe gods knecht onderworpen willen sijn gode ende alle menschen in oetmodicheiden dat verdrijft ende veriaecht van ons al eyghenheit van weder wille dat ons een duuel noch egheen bi comen en mach noch oec gheneken en mach dies sijt seker als der doot in hondert dusentich milen na soe sterc es die oetmoedicheit ende soe machtich in ons daer die heileghe gheest rast ende woent bliuende in ons dat ons die oetmoedicheit die god selue es oft wi sijnt selue beide es waer alsoe wel deen als dander dat si ons voert met groter gheweldegher macht diese selue es bouen alle hemele ende bouen die ix chore der inghele ende dan en mach egheen coringhe noch duuel noch vreese aen ons niet hebben noch ghewinnen op dien poent alsoe dicke ende alsoe menichwerf als ons minne verheft met gheweldegher macht soe voertse ons ouer bouen alle hemele ende oec bouen ons seluen ende bouen alle in val van beelden ende maect ons daer alsoe vri als god selue es mer dits van gracien niet van natueren van ons seluen en hebben wi niet noch en vermoghen noch oec en willen om steruen noch oec om leuen hier omme alsic eer seide moeten wi dese grontoetmoedicheit selue sijn ende niemant anders die alle discoerdie ende al eyghenheit ende al anselle verdrijft ende veriaecht oft ververiaghen sal dat yet vermiddelen verbeelden mochte tusschen gode ende onsen euenkersten ende dan hebben wi altoes peys ende vrede in deen side na gheest wise dat ons nyemant ontsaten noch stoeren en mach ende oec sal ziele ende lichame ende al dat in den mensche dan es ende leeft alsoe wel ouer een draghen ende alsoe effene ghevoelsam sijn als wijn ende water te gader gheminct aldus na dat ghi ghehoert hebt bewijst ons here bi wilen sijn grondelose ontfermherteghe goedertierenheit aen ons mer trouwen en gheualt my niet herde dickwile die grondelose ouernemelijcheit des vergheestens oft des ontgheestens oec en eest van node niet noet datmens hier emmer gheuolen moet nochtan es die minne oft die oetmoedicheit sake ende oersake alre volcomenre heilicheit want men volbrincter met alle doechde sonder middel in een dat ghetuicht ons cristus selue daer hi sprect ende leert sijt vol comen als v hemelsche vader volcomen es want ons here en sprac dwoert niet om niet te vergheefs en hadt niet moeghen ghescien ons here en hads noyt ghesproken daer en twiuelt niet aen noch nie gheseet hier omme laet v ende sterft v selfs ende gheeft v onder die vri moghentheit gods totter doot toe ende onder alle creatueren soe sal v minne oueruoeren dan hebdi den enen ghewareghen wech der volcomender ghedoechsamheit die god noch gheen creatuere nv noch nemmermeer verladen en mach noch en sal want soe men hem meere bordenne op den hals ghelegghen can soet den gheeste lichter es ende min verweghet wat menschen die gode inden gheeste aensiet hem es alle bordenne euen licht ende euen swaer want die minne draghet den last ende wilt altoes meer betalen dan men haer bidt of eyschen mach want si gheeft haer seluen sonder mate die dit versteet heuet die bate nu sal dit ghetughe der minnen in enen inghekeerden gheesteliken mensche gheheel ende ghewarich sijn sonder twiuel ende enich dolen soe moeten wi des een volcomen ghetughe hebben in ons sonder iemenne anders raets te vraghenne dan yeghelijc gode oft der minnen haer seluen si sal ons ghetughe inden gheeste ende orconde gheuen dat niemant volbringhen oft gheuen en mach dan si allene want si sal ons leeren al onderscheedeghe waerheit te bekinnenne ende alle const van van sic wijsheden dies ons noet es ende der minnen rade oec eyghelijc toe behoert hoe eersamlijc ende hoe temelijc wi haers raets ende harer minnen pleghen selen wat menschen eest die een creatuere hertelijc mint dan enen anderen raets gheet vraghen hoe hise minnen sal dien mensche en saghic noyt noch en bekinde noch nye en hoerdic segghen van alselken mensche dats noch meer ghesproken es dit waer seker soe sijnse alle dooer sic die vanden gheeste gods weenen sijn gheleidt ende raets vraghen anderen liede in twiuelinghen weder het rech oft onrecht es in haer gheuoelen ya alse seker sijt dies als god leeft die liede en worden noyt gheleidt noch oec beroert sonder middel vanden in gheestene gods ya hoe seere hi namaels op hem seluen staen ende ghelaten sijn mochte van bouen hoe soude my enich mensche moghen onstriden oft wederprouen oftic die claerheit der sonnen ghisteren in mijn oghen ontfaen hadde ende cleerlijc ghesien al en saghe icse nv niet ic en hadse voer ghesien alsoe eest mette gheeste gods te siene heden doncker morghen cladere nv rijke te hans erm ghisteren die weldichste vroude heden in die meeste allende dits der minnen werc ende haer feeste dat wel bekinnen die arm des gheests alsic proeuen sal met vier poenten die den armen van gheeste sonderlinghe toe hoeren daer wi gode principaelijc met ghenoch doen selen alsoe dat hi ons niet meer eysschen en mach hi en gheue ons tierste hem seluen ende hier neeken wi die vijfste maniere van lieden die gode principaelijc minnen om weder ghemint te sine ende oec om eyghenen anderen loen noch om ghewin aen en sien dat sijn die ghene die ierste claghen ouer gode dat hi hen onrecht doet ende die claghe es gode lieuere ende oec werdere dandat sic gevolg correctie wi ouer ons seluen claghen dat wi hem ontbliuen ende oec wat dat god alselken mensche alse dat es gheuen oft bieden mochte hi en mochten mensche anders niet ghenoch doen noch betalen hi en gaue hem seluen nu moeten wi donse tierste doen want god tsine doet altoes tonsweert dierste poent es dat wi selen vri sijn dander wi selen verhanghen sijn aen gode terde wi selen eweghen hongher ende dorst hebben na gode ten vierden male sal onsen gheest ghedoot werden vanden gheeste gods ende dan selen wi ghelijc sijn den vlieghenden aer alse onse vloghele alsoe volwassen sijn ende selen dan varen ende keeren metten gheeste in hemelrike ende oec in ertrike selen wi doer scouwen met onsen bloeten ghesichte ende oec doer sien al dat hemelsche heer ouermids die doer scinende scerpheit ons gheests selen wi met onsen vrien wille ende oec onser begheerten met dien tween wt gherecten vloeghelen ons verheffen ouermids minne waer wi sijn willen want den vrien oueren ghenomenen wille die in gode verheuen ende gheenicht es dien en mach nyemant beletten niet te meer dan dat ghelas en doet die sonne daer si doer schijnt nyemant anders en merke my nv voert hi en soude my niet verstaen nv hoert dese wonderlike claghe saen die nyemant anders en mach ontfaen het en si een inghekeerde oft ghekeert mensche ende sta op gherecht te gode met alle sinen crachten die hi verleisten mach gode aen te bedenen wt onuerbeelder herten ende alsoe sal begheerte ende minne vernuftelijc bouen redene ende sonder wise gaen anders en moechdi my niet verstaen ende onse crachte selen altoes na volghende sijn harer werkeliker vernuft met menichfuldeghen lone ende ouermids dese vier poenten selen wi gode onsen gheeste eneghen ende die gheest gods sal ons gheenicht werden ende daer selen wi voeren dinneghe leuen in een godscouwende leuen ende tusschen die twee veder blickende berghe dat tusschen minne ende ghemint te sine dat ghebrukelike raste met ewegher behelsinghen van minnen die prophete sprect inden soutere wie sal gheuen vederen als der duuen sprec hi ende ic sal vlieghen ende rasten nv nemen wi dierste poent wi selen alsoe vri sijn dat wi in ons noch buten ons egheen dinc en selen gheuoelen dat ons letten oft hinderen oft yet vermiddelen mochte van vrien inkeere te gode alsoe moeten wi ons selfs gheweldich sijn dan es die wille des menschen yerst vri die aen yet anders hanct met eyghenheiden hi es onvri ende en mach niet gheuoelen datter na volghen sal dander es wi selen alsoe hoghe verhanghen sijn bouen ons seluen in hoecheiden dat wi ons met niet min nemmermeer en selen laten ghenueghen een seempsadeken groot god en gaue my hem seluen ya noch meer al en soude my nemmermeer gods moghen werden het es beter met gode verhanghen sijn dant waere met eneghen dinghen beladen oft gheuanghen sijn die aldus aen gode hanghen en mach nemmermeer ter werelt weert noch na creatuere verlanghen maer si moeghen wel ia een mensche alsoe seere aen vechten ende oec swaerlijc bestoten sijn als selke dusent die inder werelt wandelen ende sijn ende mochten noch ia gode ontuallen sonder waen want die minne en heeftse noch niet behelst ende beuaen hier omme biddic v altoes scuwet ende vliet ende en gheloeft v seluen niets niet want die viant die nacht ende dach met v slapen gheet hi es v altoes bi ende bereet want een goet af ghescheeden mensche die in reynicheit ende in suuerheit leuen wilt ende dan oec mede herde neichlijc es hi heeft crancheit meer tontsiene dies sijt ghewes dan al dat in die werelt es alsic eer seide tusschen dese twee dat wt desen af ghescheedenen vrien wille gode gheoffert ende gheenicht ende oec wt deser verhanghnissen des aenghebrukens gods soe ontsprinc ons altoes hier dat derde poent dat inneghe gheesteliken liede van rechte toe hoert ende eyghelijc niemant anders hier merct nauwe alsoe seldi weten alst hen allene toe hoert soe moet hem elc alsoe gheuoelen oft van binnen verstaen den sin als hier na volghen sal wilt hi een gheestelijc mensche sijn oft ic sweere v inden leuenden god dats een heilich eet hi en ghesmaecte noch en gheuoelde nye ghewarichlijc gods inden gheeste daer men gods ghesmaken moet saelt yet aen hebben mer die gherechtelijc leuen ende meynen altoes deer gods in al haeren werken dat moet van noede sijn die liede comens wel soe na dat si die not kraken ende der kernen niet en ghesmaken ende alsoe knaghense dicwile ende eten haer broet al droghe metten grouen semelen met allen ghebacken dats met cleynre deuocien sonder innicheit cranc van betrouwen treghe inden gheloue met couder herten met lauwer minnen het es een herde cout verstoruen dal daer die claerheit der sonnen in scinen ende blicken ende weder blicken mach ende niet en verhidt blaest metten aseme in v hant ende si verhidt es si verkilt wat menschen eest die eenen mensche natuerlijc mint als hi wort dinckende oft peysende om den ghenen die hi mint sijn herte en werde te hans beweecht ende beroert tot den ghenen die hi mint ay aen keeret v der edelre minnen lieue vrient cristus heues wel verdient ic wille v voert ghewaghen dies sijt ghewes wat gods minne werct daer si es in neder lant dats in diepe oetmoedeghe herten daer doet sijt al berren ende verhitten en mach sonder minne niet sijn nu merct hier meneghe wonderlike hertelike beruernisse van minnen minnen opent den minneeren haer herten dats hier ierste toecomst ende wi volghen haer na te hans gode lof ende eere al gheuende ende biedende wt al onsen crachten ende alsoe sta wi op ghericht wt al dat wi verleysten connen met ewegher minnen voer die ieghen woerdicheit gods ende dats danweerde ende wederdraghinge van ons tot gode die god eischt ende weder hebben wilt van ons wt elker berruernissen sic regelwissel des herten ouermids sijn beweghinghe ende onse ghiereghe inneghe ghelost gods ende oec alre doechde ende ewegher dinghen daer na te staen met innegher verborghenen vliete des herten daer af comt grote verlanghenisse gods ende hemelscher dinghen ende sterc ongheduer van herteliker woedegher minnen met ongepayder ghelost die niemant volcusten sic noch versaden en mach ende dat maect een grote honghereghe dorsticheit inder zielen ende oec doet al des ghe menschen aderen verwermen ende verhitten ende verweghet bloet ende vleesch ende al dat inden mensche leeft doet opwert crighen ende haken met ewegher op gherechter openinghen van minnen want hongher en mach die satheit niet begapen die na volghende crachte die altoes in redenen crighen die moeten altoes oeffenechtich ende hongherich bliuen al mach die eneghe opgaende weselike cracht ons gheests bi wilen haer seluen onthoeghen ouermids minne die onderscheedeghe begheerlike crachte die moeten altoes ouermids anderheit op climmen ende na poeghen ende hoeghen die minende begheerte des menschen en mach nemmermeer stille ligghende sijn in haer seluen noch rastende ghedueren maer wi selen altoes voert ende op ende bouen wise crighen wt ons seluen ende bouen ons seluen na een onghescapen goet dat god es ende allen ghemetenen crachten voer gheet ende onthoghende es haren crighe daer omme heet ende es eyghelijc begheerte begheerte ghenaemt om dat wi ewelijc wille ende begheeren ende hongherich ende dorstich selen bliuen na die grondelose goetheit gods want sinte gregorius sprect ende leert een heilich woert daer begheerte ghebrect oft verlinghet wort daer wasse mer es dat sake datse vergheet om dat haer ghebrect soe en waest nye gherechte begheerte seet hi mer ghi selt weten als ic eer seide wanneer die mensche hier toe comt ende gheraect wert hi onroekelijc ende onachsam sijns selfs ende hier af comt groote claghe ouer ons seluen van ontbliuenne in allen dinghen want als die mensche op steet ghericht met allen crachten sijnre zielen ende gode ieghenwordich heeft metwaeromme die redene van gode toeghen mach ende god allene dendelike waer omme es van alle waer ommen dan gheuoelt die mensche dat hi gode ende hem seluen ende den doechden ende oec alle menschen ontblijft ende hi nyemant recht en doet noch en leeft na dat hi mochte ende soude want god es hem soe groter eeren ende lof weerdich ende weert dat hijs niets niet volbringhen en mach noch en can na dat hem toe hoert ende betaemt een semp saet groet sonder meer aldus hebdi die claghe die ic voer ons seluen doen alse dicwile als wi ghebreken voer die groetheit gods cleinheiden des loofs want die grondelose godheit gods in ons ghebeelt wert dan inden mensche soe ouernemelijc groet dat hi gode hoe lof noch eere ghebieden en weet in enegher wijs ende wt desen wondere wert die mensche aen gripende ende roepende al dats in hemelrike ende oec in eertrike es hem teenre hulpen dat god ghemint ende gheeert ende gheloeft werde van sinen creatueren ende bi den eersten sal die mensche altoes beghinnen aen cristus want in sijn heileghe binnenste hanct alle macht die maghet maria droech die dracht ende oec die apostelen propheten confessore ende marteleren het bidt al voer ons ghemeynlijc alle hemelsche gheeste die gode dienen ende eeren met groter feesten oec gheuoelt haer elc heileghe ende allen heileghen daer ontbliuende ende ghebrekende in cleynheiden in haren voert crighen voer die onbegripelike hoecheit gods want si es allen ghescapenen gheesten touernemelijc ende ouerweselijc weseliker wijs onthoeghende ende dats haer meeste vroude inder onbegripeliker na volghinghen ia cristus selue heuet een voert crighen ende een ouerliden tot den vader na sijnre metelijcheit heeft hi eynde ende gront dat nyemant te gronde en versteet noch en weet dan god oft cristus selue na der godheit aldus hebben wi die claghe ouer ons seluen van beneden opwert ghedaen die wt redenen ontsprinct met waer omme ende oec sonder waer omme hierna volcht die ander claghe die noch veel hoeghere ende oec edelere es daer ic ons mede inweert leiden sal ende oec dat vierde poent dat allene wt minnen ontsprinct bouen redene ende oec sonder waer omme hier wt seldi weten comt een vri principale eyschen gods van rechte ende alsoe claghen wi ouer gode ende ouer minne als wi anders niet dan minne aen en sien wat minne es dan si wi yerst der minnen rade ghenoch ende gode enich ende al haers raets te pleghene ende haer ghehoersamheit in alle sinnen dese wonderlike claghe ouer gode en hoert eyghelijc ander nyemant toe dan den ghenen die hier alsic eer seide in qualen oft in woede van minnen leuen ende oec daer toe sijn dese gheset op een allendich verwerpen deruen gods ende alles troest dies men in hemelrike ende in eertrike pleghen ende ghebruken mach ende hier af comt een groote steruen ons selfs ende alre eyghenheit ende oec na desen maniere wert die mensche gode dienende op siijnen sic cost als oft alle sijn leuen te vergheefs waer ende oec wat hi doet als hijt besiet het schijnt als niet dats in dien sijn beste want en es gheen meere edelheit noch oec danckeliker volcomenheit dant es te vergheefs dienen elc op sinen cost ende op sinen penninc gods knecht te sine sonder alle weder loen aen te siene want hier af comt thoechste crighen in ontbliuen als die mensche alle waer omme aen ende doer ende ouersiet soe es hem alle dinc te cort ende te cleyne sonder god allene ende hem selue es hi tinghe ende te nauwe ende en mach noch en can in hem seluen ghedueren noch buten hem seluen raste sueken noch troest aen gode vinden ende als minne dan haer seluen onthout sonder dalen in onsen gheest ende oec haer seluen niet en biet noch gheuen en wilt ende blijft sonder neyghen in haer hoecheit hier af comt meneghe suchtinghe des herten sterke verlanghenisse inder begheerten ende oec dalendich leuen ende daer toe die diepste quale van minnen diemen ghedincken oft vmmermeer gheuoelen mach den mensche dunct dicwile als oft hi nemmermeer van gode niet weten en soude want dan en es hem anders niet te moede dan oft hi alle die helle allene droeghe ende veruaren ende te male verderuen soude hier af comt helsche quale ende oec dicwile daerbi hemelschen troest ende vroude ende aldus wert die mensche te menegher stont op hem seluen gheset ende ghelaten ende verlaten op dat hi sijns selfs te gronde sterue ende te vromer werde als ons sinte bernaert leert ic sitte sprect hi tusschen twee wande ende verhonghere dat es te verstaen ter werelt wert en woude hi niet al was hier wel toe becoert ende oec gheneicht ende gods en mochte hem oec werden niet vele mochtic v hier toe segghen mer ghi wet den sin wat sal desen mensche nv ghescien oft wat sal hi doen ende aengaen dat hi antwerde inden gheeste ontfae daer omme eest hem al omme weder ghemint te sine sonder middel van gode hier en hoert ander niet toe dan een cleyne diepe oetmoedich vernieten ons selfs ende al onser werke sal onse gheest ghedoot werden vanden gheeste gods ouermids die omscaduwinghe gods sijnre werkeliker omhelsinghen hier volghet den derden staet des scouwenden leuens op die ij leste partien van lieden dat vierde cappittele hier na soe ontsprinct ons cort dat derde principale poent dat eyghelijc ende indelijc toe hoert enen verhauenen godscouwende leuenne dat al onse oft ons doechden sieren sal voer doeghen gods driuoldegher wijs ende oec comicker met op die seste maniere van lieden die in bloetheiden werden ghetoghen inden gheeste sijn ierste die ghene die ter smakender wijsheit comen want seker verniete wi ons selfs te gronde onder gods groet sic einde regel soe daelt ende neicht hem god neder in onser vernietender cleynicheit want ons vernieten es wel een sake dat hem god verniet ende van vrier goetheit in ons comen wilt ende tusschen dese twee onderlinghe bescouwinghen aen een enicheit gods nae onghebeelder wijs gheknocht ende ghehecht te sine voer daenschijn der weseliker minnen daer wert cristus inden gheeste sonder onderlaet altoes gheboren ende oec werden wi daer altoes van nuus verwect ende verenicht ende alsoe ontfaen wi altoes nuwen graet van loeue want daer beghint ende int in een bloet instaren ende weselijc ouerneighen dat weten die ghene wel die salicheit sweenuen daer ontfeet men thoehste sic leuen der gherechticheit dit sijn die ghene die styf doerstarende sijn die ghene alsoe sinte pauwels was die werden ouerghewoert in die verborghenste claerheit des hoechsten hemels dat settic dmeeste ende selke vloyen vte als ghi horen selt met ghemeynre caritaten dat settic bi ghelijc mer doch niet alselke andere ontfaen soe groete ouernemelijke claerheit dat sijs niet ghedraghen en connen ende falgeeren in danschijn der minnen dese ontfaen ghenade als die iongheren ons heren daden op den berc van tabor dat settic dminste want si waren noch te cranc te weec ende te cort ende ontsoncken hen seluen in cleinicheiden daer omme en wordense te hans niet alsoe vrome als paulus dede hi was doerstarende als ic eer seide in verloecheninghen sijns selfs daer omme ontfinc hi douerste leuen der gherechticheit een claer bekinnesse gods bouen alle reuelacien die god vertoeghen mach op reuelacie en verlate hem nyemant die moghen alle bedroghen ende verleidt werden met valschen liche sic daer omme werden reuelacien ghegheuen om dat god den mensche teenre meederen goede wert trecken wilt dat hi selue es niet daer op oft daer bi te bliuene maer wi selen doen als ons vrouwe dede doen si deweghe woert cristus ontfinc ende ontfaen hadde te hans daer vore oft daer na nv merct si was gode belieuende beliende ende haer seluen in drie manieren als een dienst bode al ouergheuende ende haer selfs vertiende want si aenveerde dalre nederste daer omme ontfinc si dalre ouerste ende verniete haer seluen onder gode ende oec onder alle creatueren ende sprac als een arme meysken spreken soude wt rechter oetmoedicheit ic wil sijn die deerne gods ende inden seluen oeghen blicke eerse dwoert wt brachte hadsi den gods sone ontfaen te hans daer na wat dede si doen ten anderen male si en sette haer niet in wtwendegher rasten maer si hief haer herte met vrien ghemoede op te hemel wert ende sprac wt onuerbeelder herten mijn ziele maect groet den here ende ten derden male gaf si haer onder elizabethen hare nichten ende diende haer aldus was maria die hemelsche coninghinne neder dalende in dieper oetmoedicheit ende si was op gaende te gode met verhuenre sic inwendegher werdicheit ende si vloyde wt met ghemeynre minnen die god es ende verwolde hemelrike ende eertrike met harer dracht ouermids die miltheit gods in desen drien wisen gheleghet alle heilicheit nu merct voert van deser ghemynere caritaten hoe die apostelen dit selue daden opten sinxen dach doense den heileghen gheest ontfinghen oft ontfaen hadden dat si van binnen gheuoelden dat bewijsdense te hans van buten ende en sochten tshaers niet wat si daden dat daden si als te vergheefs want haer meester hadde ghesproken te vergheefs hebdi ontfaen ende te vergheefs seldi weder gheuen dat een mensche een ghemeyne dienst knecht gods can sijn van binnen ende oec van buten sonder tsijns te sveken dat ware een groet dinc ende een edel dinc dat sal hi hier aen merken gheuoelt hi van binnen ende van buten ten armen lieden alse gereet als ten riken elken tsijnre noet dat drijft puerlijc god ende ghemeyn caritate aldus hebben wi onse drie principale state op gherecht ende toe bracht met groter eeren ten loue gods eest dat wi ons van binnen ende oec van buten gheuoelen na dat ic ons voer seide daer alle heilicheit in beuaen ende besloten es ende oec volbracht tot voer een ghebrukelike ieghenwordeghe eweghe raste gods daer alle heilicheit van bouen tot beneden in begaen ende bestaen wert daer wi allen gods hoechsten vrinden yet emmer yet met gheliken den nedersten wech inden op ganghe wildi gods yet ghesmaken es alse ghi wet laet v verstandicheit dore alle sinlike beelden vlieten ende wiken ende wt onuerbeelder herten met op gherichten crachten des ewichs loefs seldi gode gheheelijc aen beeden ende enich hem allene sijn ende alle menschen ouermids hem ghemeyne sijn dats den wech der caritaten daer egheen valscheit in sculen noch oec duuel hem met verminghen en can want hi en heues gheen macht ghemeyn caritate verdrijft ende veriaecht alle duuele sonder arbeit ende oec enegen strijt laetti v begheerte ende minne ouermids eweghe ghelost gods voer gaen wt onplokenheiden van aencleuender minnen seldi crighen wt v seluen tot in een faelgerende ghebreken al ws wercs ende daer seldi verghetende werden ws sic selfs ende alre dinghen die buten v sijn ouermids die eenuoldeghe opgaende binnenste ihesu cristi soe seldi gode uwen gheest vrilijc offeren ende v seluen gheheellijc ouer gheuen na bloetheit ws ghesichs sic sonder waer omme ende sonder weder keer na weseliker inbliuentheit selen wi ons seluen onthoeghen in die verborghenne eenvoldeghe woestine der weseliker minnen gods daer selen wi op gaen ende ouerghehaelt werden bouen ons seluen ende bouen alle ghemerc ende redene ende al na volghende redelijc onderscheet tot in een claer eenvoldeghe bekinnesse gods daer sal ons god ieghen comen met alle dien dat hi selue es tontmoete ende wi selen daer groete ende eweghe voercomende antwerde ontfaen inden gheeste van bouen ouermids sijn heileghe ieghenwordeghe godlijc eenvoldeghe inspreken sijnre godiker drijheit want gods weder boechde vri in eisschen ende sijn eenvoldeghe weselijc inspreken dat en nach sic nyemant weder staen noch beletten daer hem god vertoeghen ende oppenbaren wilt sijn gheminden dats den ghenen die haer eenvoldeghe oghe bouen redene ouermids minne connen setten ende alsoe verhauen ende inden gheeste ouergheuoert werden sonder middel ouermids een godlijc licht schinende inder zielen die ontfaen ende werden ontfaen allene in dat verborghen inspreken gods ende si hoeren ende sien die stemme des ewichs woerts dies nyemant anders gheuoelen noch ghesmaken en mach hi en si gode eenich ende al in allen dinghen ende oec ouermids caritate riken ende armen lieden ende alder werelt ghemeyne ware hi mach elken tsijnre noet van buten oft van binnen maecht die mensche altoes hebben die ouermids minne can gaen in enicheit ende ouermids cristus wt als een ghemeyne dienstknecht gods alder werelt sonder tsijns yet te suekenne dit sijn properlijc die ghene daer cristus af sprect salich es hi die dat woert gods hoert ia ende daer bi blijft sprac ons here die es vercoren ende versekert met ewegher godteliker inmaninghen want alle menichfuldich inspreken daer wi mede tot gode gaen ende ons een hulpe es sijn ere te suekenne in allen dinghen ontweenuoldegher wijs dat maect ons goet ende heilich mer en maect ons niet volcomelijc salich met al ons toe ganghe bliuen wi in mate al vol beelden ende in wisen mer gods eenuoldeghe weselike inspreken daer ic eer af seide daer wi al bloet mede in ende ouergaen dat maect ons heilich ende salich in alre volcomenre oeffeninghen ende hier met comic op die seuende maniere van lieden ende oec oec eest die leste partie die weder ghemint werden na den hoechsten van gode ende al minnende faelgeren ende ghebreken van minnen in minnen ende alsoe volghen wi nader enegher enicheit gods bouen al anderheit ende onderscheet tusschen ons ende gode en beelt daer anders niet dan bloete minne ochte hoeghe verborghen eenvoldicheit ende en sijn daer nyemenne anders ghehoersam daer wi ons seluen onthoeghen in die af grondeghe eneghe enicheit gods dan gode alle simpelment want die der hoechster enegher enicheit gods simpelment gheuoelsam es ende dier waer nemen sal hi moet dan vieren ende rasten op dien poent van allen anderen werken beide van buten en van binnen dier men pleghen oft werken mach in hemelrike oft oec in eertrike ende moet allene na volghen ende hem seluen ouerliden doer alle ghemetenne claerheit tot in die ouerste stilheit gods want daer bouen en es gheen beweghinghe noch voertsien noch onderscheet noch anderheit tusschen ons ende gode mer inder nauolghinghen onser werke geuoelen wi al contrarie in onsen opganghe nochtan draghet alsoe wel ouer een als wijn ende water te gader gheminct ende ghegoten es want in ons seluen behouden wi altoes claer ordinancie ende reden ende onderscheet ende oec anderheit tusschen ons ende gode ende alsoe behouden wi altoes werc ende na volghende oeffeninghe tusschen ons ende gode ende scerpheit tot allen doechden mer daer wi ouer ghehaelt ende ghenomen werden inden gheeste ende ons selfs beroeft ende ontwracht werden ouermids minne bouen ons selfsheit daer sijn al ons crachte na volghende beide lijflijc ende gheestelijke haren ouersten deele ende bliuen voerstaende met hebbeliker toe voeghinghen ouermids verlichte redenne van bouen elc in haer abijt onse hertelike gheuoelen es te gode gheuoecht met al dat wi verleisten moghen ende verwolt metter passien ons heren ihesu cristi ende alsoe es ons beestelike sinlijcheit bedwonghen ende onder daen onsen redeliken crachten ende dat moet van noede sijn dat wi niet en leuen na bloet ende na vleesch als een puer beeste mer altoes ordelijc inden dienste gods na ghemeyn wise der heilegher kerken ende hier met aen gode verhanghen te sine ouermids minne ende kerstenne gheloeue ende dit doet ons vaste voert krighen want die hanct ende verlanct dat hi verloost worde alst den ghenen doet die in quale van minnen leeft ende verbidende es met verduldegher goedertierenheit sijnre verlossenissen dander dat wi in ons gheuoelen selen daer onse redelike oghe met verclaert ende gheopent sal werden van bouen dat settic noch hoeghere ende ene inwendeghe sierheit alre doecht dats dat wi gheheellijc op selen staen gherecht met alheit ons selfs voer die ieghenuoerdicheit gods wt al onsen crachten met ewegher eren ende selen ons gheuoelen te gode alsoe hem cristus van binnen gheuoelt te sinen hemelschen vader ende oec tons weert ende tallen sinen gheminden ons binnenste in sine binnenste ende sijn eweghe binnenste in ons binnenste tot den hemelschen vader gheuoecht ende gheenicht ouermids die driheit gods selen wi in gaen ende wt gaen met ghemeynre minnen van gode tot gode met alle menschen die selen wi van ons wisen te gode wert dats ghewareghe leeringhe der ghemeynre caritaten dit leert ons paulus daer hi sprect gheuoelt dat in v dat ghi in ihesus cristus gheuoelt terde settic bouen alle werc ende na volghende oeffeninghe dats dat wi gode onsen gheeste vrilijc ouergheuen in enicheiden sijns ghebrukens sonder middel hem te scouwen van aenschine taenschien dat es die hoechste offerande ende oec die werdichste leste ghifte die wi gode emmermeer ghedoen moghen dats dat wi ons te male gode offeren ende ons ouerneighen in salicheiden onsen gheest in gods gheest ende god sal sinen gheest gheesten in onsen gheeste ende maken ons een in sijn wesen bouen alle ghelijcheit van loene ende van ghetale sal hi onsen gheeste verheffen ende ouervoeren ende alsoe es god te male onse ende wi sine vri eyghen wtuercorenne knechte dat hi met ons mach doen wat ende hoe hi wilt dat es dalre volcomenste dat wi in ons gheuoelen moghen beide hier ende inder ewicheit ende aldus selen wi cristus na volghen metten gheeste ouermids sijn godlike binnenste waer hi gheet al hemelrike ende eertrike doer dits ons leste present dit hebben wi teenen entelmesse dit hebben wi tonsen auont etenne weert met cristus daer hi sprac aen dat ghebenedide hout des crucen vader riep hi met luyder stemmen het es al vol daen in dinen handen beuelic minen gheest als my dit vri ouergheuen inden gheeste gheschiet dan bekinnic my seluen bat ierste te gronde dan ic voer ye ghedede als een arm creatuere die van my seluen anders niets niet en hebbe dan alle ghebrec ende vinde my seluen al vol dagheliker sonden ende oec in allen dinghen te coert na dat gode toe behoert ende sijnre heerlijcheit ende oec na dat ic sijn soude ghehoersam gode ende mijnre eenvoldegher binnenstere hem te leuenne in allen dinghen ende enich ende al te sine ouermids sijn minne alle menschen ghemeyne want der minnen roep ende haer stemme en mach nemmermeer sesceren of seseeren noch vergaen noch hier noch oec inder ewicheit nv selen wi merken vier dinghen die eenen minnenden mensche toe hoeren ende dat sal sijn stemme ende sijn roepen sijn dach ende nacht here ontfermt v m mijns dander here god doet my wat ghi wilt nv ende ewelijc dander terde dat die minne roept dats wt wt ons seluen ghelijc der bijen ende selen vaste voert crighen wt ons seluen na een ewich goet want die minnende ziele niewer incs sic rasten en mach dan in den ghenen diese mint tvierde minne seluen sijn verhoghet al onderscheet nv dat v god met sijnre gracien moet verlichten bidt voer den armen sondeghen knecht gods oft hi leeft die dit dichte ende es hi doot soe helpt hem schiere vten vagheuiere want ic gheloeue alsoe seker als god es des dat na deser tijt een vagheuier es want die heileghe kerke heuet ghemeyne ontfaen gheloues het es wel ghedaen amen 