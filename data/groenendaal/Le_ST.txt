hier beghint dat ander boec vanden seuen teekenen der sonnen dierste es vanden wtwendeghen teekenen dierste capittele nv telt ia op dat wi namaels tot deser voerghesetter tellinghen moghen trecken eenen gheestelijken sin van heileghen leuen soe seldi weten dat tusschen sinte gheertruden dach dats rechts te half merte doe god na dat men sprect ende seet ierst die werelt sciep ende oec tusschen sinte lambrechts dach na den oechst omtrent half speltmaent soe sijn effene ghetelt vi maent ya metten maenden gherekent ende oec sijn op dat beghinsel te half merte ende alsoe ghelijc te sinte lambrechts daghe nacht ende dagh euen lanc van tide ende oec seldi noch voert weten dat die sonne met elker maent op ende neder loept van grade te grade in een sonderlinghe teken nv dierste teken daer die sonne te half merte in gheet dat heet aries ende dits in dietsche een weder oft een scaep dat wolle draecht echter dander teeken daerse te half aprille in loept dat heet inden stier ende dats met ons eenen varre maer terde teeken daer die sonne te half meye in keert dats inden twellinc ende dan soe vercrijcht die sonne oec meer ouernemeliker cracht in haren werken danse voer hadde metten anderen twee teekenen ende daer omme heetet terde teeken die twelinc want se dan soe seere dobbeleert in haren werken ende oec in die cracht der crude maer ouermits dat vierde teken dats te half braecmant soe loept die sonne inden kreeft ende dats een dier dat van natueren alsoe wel can achterwert als voerweert gaen ende alsoe nedert haer die sonne eenen trappe xv daghe binnen braecmaent soe daelt die sonne neder inden kreeft ghelijc een dier dat achterweerts gheet maer het en es den kreeft negheen achterwert gaen al duncke ons want sijn achterweert schinen gaen ende oec sijn vorwert gaen dats den kreeft euen natuerlijc echter tvijfste teken daer die sonne te half heymaent in strijct dat heet inden liebaert op alre apostelen dach xv daghe voer sinte peters dach daer oestmaen ingheet ende dese maent na half hoymaent sy werct dicwile groot wonder ende oec maectse dicwile inden mensche sterke woedeghe onghetemperde hitte want hoymaent es principael sake dat die honden verwoeden maer ten sesten male ia rechs te half oeste soe loept die sonne in een teken dat heet na den tijt vanden iaere die maghet ondrechtich ende dats daer omme want al meest beghint na half oeste alle vrucht te ripenen echter tseuende teeken daer die sonne in keert dats te half speltmande want dan sijn dach ende nacht euen lanc ende daer omme soe heet dat seuende teken in die waechscale ende dit seuende teeken willic ons namels bringhen ende verclaren op een gheestelike gront steruende leuen ons selfs hoe dat wi liefs ende leets steruen ende leuen euen ghelijc sonder verkiesen selen staen ya wat op uwen persoen gheuallen mach dat soude eenen ghewareghen gheesteliken mensche euen effen te poente comen ia dat ons negheen dinc noch oec negheen liden en conste ontuoeghen noch ontureden vanden eenpaerliken vrede die god in hem seluen es ende dits die gheestelike heileghe inwendeghe waechscale die volcomen menschen toe behoert datse noch suete noch suer noch oec egheen dinc bedrucken noch verladen en mach ende oec aldus soe segghic v oec waert dat sake dat wi wouden soe mochten wi aen thoechste teken te half speltmaent beghinnen ende spreken alsoe van bouen nederweert maer het dunct my orberliker den simpelen herten te begripene dat wi na die selue ghelikenisse der hystorien die ic voer sprac van den vij tekenen der sonnen dat wi oec alsoe gheestelijc op clymmen van grade te grade ouermids dese vij manieren der voerseider tekenen ia op dat wi clymmen moghen vanden nedersten altoes een trappe op wert van doechden in doechden ende oec in meer kinnessen der waerheit tot in dalre hoechste dats in die gheestelike waechscale der gherechticheit gods die alle dinc euen effene weecht ende en doet nyemant onrecht hier beghint die gheestelike bediedenisse van desen seuen teeken der sonne ij capttele ende daer omme willic ons oec dese vij tekene van binnen gheestelijc ende ouernatuerlijc deen na dander bedieden ende namaels ouermids dat inlichten der gracien gods vercieren want gheliker wijs dat ic eer sprac dat die sonne voer alle creatuerlike vruchtbaerheit orspronc nemt wt orienten toccidenten wert siet alsoe moet die eweghe godlike ouernatuerlike sonne der gherechticheit gods in ons op beghinnen te gane eer wi yet werken moghen dat gode eyghelijc behaecht ende metter ander trappen als ic sprac dat die sonne loept te half aprille inden stier dat betekent ons dwerkende leuen maer te half meye als die sonne loept inden twellinc bediet ons scouwende leuen ende tvierde teken als die sonne te half braecmant achterwert keert ghelijc den kreeft dat beteekent ons dat wi van gode selen ghelaten werden in groter ellendicheit ende te half hoymaent als die sonne ten vijfsten male gheet inden libaert dat sal ons beteekenen woedeghe minne gods maer tseste teeken daer die sonne te half oeste in keert dat teken heet die maghet ondrechtich ende dat salic ons gheestelijc bedieden dat wi ons met allen doechden bouen redenen ende bouen alle doecht ter eenvoldegher eenegher enicheit gods weert keeren daer sijn wij maghet ondrechtich ende van allen formeliken beelden bloet ende los want daer dreecht ons dat weselijke beelde gods ouer in onghebeeltheit na godliker aert ende daer en es negheen verdienen ende daer omme soe heet dat teeken die maghet om ondrechticheit ende tseuende teeken als ghi voer wet dat salic ons ontbinden ten alre lesten op die gheestelike waechscale ia hoe dat wi hellen ende hemelrijc ende alles dincs ghelijc selen staen ouermids vernietende grontoetmoedicheit ons selfs na den alre liefsten wille gods siet ende nv hebbic v ghegheuen een seuenuoldeghe dobbele materie ya vij wtwendeghe teekene biden lope der sonnen ende oec vij inwendeghe teekene na die selue ghelikenisse ya op dat wi te bat ende te naerdere dese godlike waerheit die in desen vij poenten verborghen sal sijn ende bliuen begripen ende verstaen mochten inden lichten der ouernatuerliker gracien gods in ons ghestort hier beghint dierste poent vanden yersten teekene der sonne datmen heet aries gheestelijc bediet dat derde cappittel nv prueft dan ende merct dierste poent dat ic voer seide hoe die sonne te half merte loept in een teeken heet aries na eenen weder dats een scaep ende oec es een sceepken wel dalre onnoeselste dierken datmen vint oft weet want men ghelijct onsen here ihesum cristum bi eenen lamme ouermids sijn onnoeselheit siet ende alsoe moeten oec alle die menschen onnoesel ende onscalc sijn ende werden daer die eweghe ouernatuerlike dach der gracien in op beghinnen sal te gaen want gheliker wijs seldi weten dat die natuerlike dach oft oec dat wtwendeghe lichte der sonnen den natuerliken nacht verdriuet ende oec te male doet ondergaen contrarie wert altoes met contrarien verdreuen ende verwonnen siet alsoe doet oec gheestelijc van binnen die eweghe ouernatuerlike dach der gracien gods als hi ierst in ons ontsprinct ende in onse ziele begint op te gane rechs inder ewegher dagheraet soe verdrijft die dach der gracien gods alle inwendeghe donckerheit der sonden ouermids die ontfermherticheit gods ya rouwen ons onse sonden ende sijnse v van goeder herten leet soe es v seker die ontfermherticheit gods altoes bi ende bereet want god en verret sijn gracie noch sijn licht noch oec sijn milde inwendeghe ontfermherticheit niet van ons mer wi ververren ende veruremden ons van gode ouermits die menichfuldeghe donckerheit der sonden die tusschen ons ende gode vermiddelt als waer bi dat wi dinwendeghe ouernatuerlike inlichten der gracien gods niet en ontfaen noch verstaen noch oec ghesien en connen met onsen inwendeghen oghen want eest dat sake dat wi ouernatuerlike kinnesse gods ende ons selfs ende oec inwendegher doechden vercrighen selen siet soe moeten ons redelike inwendeghe natuerlike oghen onser zielen voer alle dinghen ontploken ende op ghedaen werden met ouernatuerliken lichte der gracien ende der ghenaden gods van bouen want alsoe gheliker wijs seldi weten als menschen des wtwendeghen oghen hem niegherincs toe en doeghen teneghen wtwendeghen orbore ten ware dat sij dat behulpe hebben van wtwindeghen sinliken natuerliken lichte siet alsoe en doech oec ons inwendeghe redelike verstandicheit niets niet ten eweghen leuene het en si dat sake dat ons inwendeghe redelike verstendicheit niets niet ten eweghen leuene het en si dat sake dat ons inwendeghe oghen emmer yet op ghedaen ende onploken werden met godliker gracien van bouen ya met welker gracien die ons nyemant anders gheuen noch leeren en mach van binnen dan god alleene want god moet ons binnenste redelike oghe bouen al andere menichfuldeghe beweginghe principalijc met sijnre gracien verwecken ende verlichten hem om hem te minnen ya gheliker wijs dat die sonne es een principael licht daer al ander lichte haer claerheit ende haer lichte af ontfaen siet dit comt altemale ouermits die doerscineghe claerheit der sonnen want sterren ende mane ende oec al andere menighuoldeghe planeten dese ontfaen alle haer liecht ende oec die selue claerheit daerse ons inder nacht mede lichten dit comt al principalijc vanden ouersten natuerliken wtwendeghen lichte der sonnen ya ende na dien dat elke planete min ende meer liechs ontfaet daer na lichtse voert meer doch hoe vele oft hoe luttel dat elke sterre liechts ende claerheiden in haer seluen ontfeet daerse ons inder nacht mede liechten dit selue moet elke sterre ende oec die mane ontfaen vander enegher ouerster claerheit der sonnn want die sonne es douerste speere ende oec die hoechste omrinc van alre sinliker wtwendegher claerheit ende aldus willic oec voert segghen van binnen gheestelijc ende ouernatuerlijc te verstane soe comt ons principaellijc alle inwendeghe oft inwendich ghescapen lichte van gracien ia hoe ende in wat manieren dat ghedeilt wert vter ouerster enicheit gods ya ende oec wie oft wat menschen die dan gods yet ghesmaken willen oft selen die moeten ten alre minsten emmer yet ouermids inwendeghe godlike gracie volghen den oersproghe der ouerster intreckender enicheit gods want al dat men spreken ende dichten ende oec leuen mach dats gheleghen in ordinancien ende in wisen oft bouen al ordinancie ende bouen al oeffeninghe van wisen daer wert god met hem seluen verstaen ende ontfaen mer desen wech daer alle navolghende godlike inwendeghe weghe inden in een poent na den ouersten inkeere siet desen wech en willic noch niet henen mer ic wil beghinnen alsic eer seide op dalre nederste hoe ende in wat manieren dat wi die gracie gods ontfaen selen ende daer na beghinnen te leuene ende daer sculdich sijn te leuene siet dit behoert alle mensche toe want dits een ghemeyne reghele dies alle menschen noet es dats dat wi ten alre minsten kinnesse ende onderscheet moeten hebben in doechsammen leuene tusschen natuerlijc lich ende ouernatverlijc liecht ia welke gracie dat ons behouden mach ende oec niet behouden en mach want het es seker een herde onseker spieghel hoghe dinc ende grote conste verstaen daer theileghe kerstelike leuen voer die conste der letteren niet en gheet als paulus sprect dat die lettere doodt maer die gheest maect leuendic oec en soudic my seluen negheens dincs meer scamen voer gode noch voer dier menschen oghen dan dat ic yemant enigh dinc soude willen leeren dies ic selue voer niet gheleeft en hadde want ic weet wel dat ic noyt noch nye en ghedachte om subtile dinghen voert te bringhen al es dat sake dat my selke menschen aengheteghen hebben maer ic hebbe altoes ghemeyn profijt der zielen ende na gheesteliken ghemeynen orbore alre menschen salicheit begheert te sprekene ia na dien dats elken mensche min ende meer noet es den eenen aldus den anderen alsoe ghelikerwijs dat die stierman dats god onse here mijn inwendeghe gheestelike sceepken na sijn bekeersamheit beweghet siet daer na hebbic henen gheseilt ghelikerwijs dat die scepman doet vter wilder zee die nv vaert ende vliet van in deen lant tot in dander daer hi meest winnen ende beiaghen mach ende oec ondertijden soe seldi weten dat die scepman te male verdoelt ende verseilt inder wilder zee ia buten alle kinnesse sijns selfs dat hi niet gheweten en can wannen hi comt noch waer hi vaert siet ende aldus ghesciet oec den ghenen die inder afgrondegher grondeloser godheit verseilen ende verdolen buten alle kinnesse haers selfs dese verseilde gheestelike menschen en connen hen seluen nemmermeer bouen hen seluen volvinden ende oec wetense noch min wannen datse comen oft waerse gaen dan die scepman doet die te male verseilt es in gheender wilder zee maer alse die scipman seldi weten weder te lande comt ende gheraect bi groeter auentueren dan vertelt hi vander groten ontalleken wondere dat hi buten lants vernomen ende ghesien heeft ende aldus soe moeten oec spreken ondertiden nv eens nv anders soe vanden nedersten soe vanden middelsten soe vanden ouersten na dats die liede min ende meer behoeuen ende na die maniere datse die gheeste gods oft haer eyghen redene van binnen beweecht in sonderlingher wijs te gode weert want die keere ende doeffeninghe der menschen die es menegherande ia ghelikerwijs dat ons here ihesus cristus oec selue sprect dat in sijns vaders huys sijn vele woninghen ende hier omme soe segghic v wie oft wat menschen die dan een ghemeyn leerere sal sijn profitelijc der sielen alre menschen die moet hebben in hem die gheest der ewegher wijsheit ons heren ihesu cristi want in hem ende oec in sijn heyleghe binnenste soe verstae ic alle stemme van heilicheiden ende daer omme en sprekic niet na const noch oec na behaechlike subtile vindinghe der menschen mer alsoe mijn spreken gode nv ende ewelijc behaecht alsoe sprekic voert toe alle menschen want die gheest gods bringt sinen gheminden altoes nyewe gracie ende hemelsche ghenade ia min ende meer na dat sys ontfanckelijc ende hebbelijc ende bereet sijn tontfane ia ghelikerwijs dat ic eer seyde dat oec paulus sprect dat die lettere doodt mer die gheest maect leuende het steet oec ghescreuen ende hier met neeken wi onser vorster matierien dat die gheest gods maect alle dinc nyeuve oft hi vernuut alle dinc hoe dat vele menschen sijn die gheueisdelijc ende valschelijc wandelen inder heylegher kerken dat iiij capittele nv hier toe behoren cort vijf dinghen eest dat sake dat wi cristum aen selen doen dats aldus te verstaen dat wij gheestelijc ende ouernatuerlijc aender zielen ghecleet selen sijn ende werden metten hemelschen cleede sijnre gracien want daer steet oec alsoe ghescreuen in sinte matheus ewangelie vanden ghenen die negheen brulocht cleet aen en brachte dit betekent ons dat hi sonder caritate ende oec sonder godlike minne valschelijc was in comen metten anderen ende daer omme hiet ons here god sinen knechten datmen hem bonde hande ende voete ende werpene daer toe in die leste demsterheit acharme ende hoe vele soude god nv te doen hebben oft hi hen allen hande ende voete soude moeten doen binden die valschelijc wandelen ende in comen in desen wtwendeghen hilse der heylegher kerken want het scijnt datter luttel goets menschen ouermits inwendeghe caritate te rechte in wandelen ende nochtans esser xl werf meer die ter kerken noch oec tsermone bi na als niets niet en gaen ende oec die selue die daghelijcs te kerken gaen die scinen oec luttel beter inden werken ende al wandelense in deser wtwindegher kerken siet nochtans en ghesmakense daer omme der heylegher kerken ons heren ihesu cristi van binnen niets niet ende dit comt daer bi want si slechten den vijf dorren mechden daer oec sint matheus in dewangelie af sprect die negheen olie en hadden in haren lampen noch in haer wtwendeghe vate want men vint veel menschen die in dwtwenghe kerke gheveysdelijc ende valschelijc wandelen tonrecht ende daeromme en ghesmakense der leuender inwendegher heylegher kerken die ons eeneghe here ihesus cristus selue es niet te rechte want selke menschen en staen te male niet op als paulus sprect wten slape der sonden ende selke andere gaen ter kerken om der ghewonten wille ouermits costuyme datmens pleecht ende selke derde alse papen en clerken om haer wtwindich ghewijn ende oec selke vierde partye van gheestelijc ghewin ende dats die quaetste partye want wie oft wat menschen dat hemseluen in eneghen dinghen meer suect ende meint dan deere gods oft den lof gods die menschen en sijn noch niet op verstaen vten slape der demsterheit ende oec en hebbense noch neghene inwendeghe olye der caritaten in haer lampen ghedaen ende wantse hen seluen sueken ende meynen ende niet die ere gods in allen dinghen siet daer omme bliuense onwijs ende onverlicht van gode oec seldi weten datmen vint noch meneghe doerachteghe sotte maghet die wel reynicheit ende suuerheit houden van buten aenden lichame ende en sijn daer omme niet suuer noch oec reyne van herte van vijf lampen die wi altoes berrende voer die oghen gods draghen selen inden welken wert verwolt in ons dat yerste teken der sonnen ghenoemt aries dat vste cappittele maer willen wij suuer ende reyne sijn van herten ia metten alre minsten te volcomene soe moeten wi emmer van noets noede vijf gheestelike inwendeghe berrende lampen tenen ghewareghen fondamente wert hebben die wij al ons leefdaghe sellen berren voer doghen gods dierste lampe dats een bitter berounisse al onser sonden die wi ye ghededen ieghen den wille gods dander lampe die wi oec berren ende onsteken selen voer doghen gods es dat wi voert nummermeer sunde en willen doen ia omme steruen noch om leuen ende oec die derde lampe die wi hier met vercrighen berrende in ons voer doghen gods dats hope trouwe ende minne gheloue ia dat v god als te vergheefs ouermids sijn milde ontfermherticheit al v sonde verlaten ende vergheuen heeft ende daer omme seldi hier bi altoes neder ende oetmoedich bliuen niet houdende van v seluen dan al ghebrec ende sonde ende menschelike crancheit maer die vierde lampe die oec altoes berren sal in ons met inwendegher olyen dats minne ende onderlinghe bruederlike caritate te gode met onsen euenkersten maer die vijfste lampe sciert al dats gherechte ontweeuuoldeghe minne ende meyninghe te gode dat wi deere ende den lof gods sueken selen bouen al onse werke siet met desen voerseiden vijf lampen hebben wi dese in ons soe verolbringhen wi dierste teeken oft dierste maent na half merte ende aldus es die godlike gracie in ons een gheestelike trappe op ghegaen want omtrint half merte soe weetic oec wel dat rechs dan loef ende gaers ende oec bi na alle dinc beghint te vergroyene ende te bloyene ouermids den wtwendeghen opganc der sonnen na den tijt vanden iaer want te half merte seldi weten heeft god vele wonders ghewracht te half merte sciep gode als men seet die werelt te half merte maecte hi den yersten mensche adam ende sijn wijf echter opden seluen dach vielense in dabolghe gods ende oec opden seluen dach wordense gheworpen vten eertschen paradyse ende omtrent dien tijt van half merte alst daer na wel leden was ouer vm iaer soe wert god mensche ende omtrint dien tijt wel ouer xxxij ende een half iaer daer na soe sterf god die bitter doot aen dat ghebenedide hout des crucen ende des tijts es te male wel leden sint dat god ierste die werelt sciep vij dalf dusent iaer ende lv scrijft men nv int iaer ons heren hoe dat men die gracie gods bewaren sal ende voert pinen te gaen van doechden in doechden dat vjste capittel maer nv laet ons weder tonser materien keeren op die maent van half aprille op dat ghi den sin voert weten moecht wie ende wat ons dat bediet gheestelijc dat die sonne dan loept in een teeken heet den stier ende oec vercrijcht dan die sonne veel meere cracht want dan beghint men dlant te ackerne ende te rodene ende die somer vrucht te saeyen met grooten ernsten ende met groten arbeide siet ende aldus moeten wi oec doen gheestelijc te verstaene hebben wi die gracie gods na dat ic eer seide ontfaen ende selen wi die gracie gods behouden ende altoes voert gaen van doechden in doechden ende oec in meerre kinnessen der waerheit soe moeten wi daer toe grote persse ende oec groeten arbeit doen al ons leefdaghe ia van buten ende binnen ouermids een herte leuen van penitencien want cristus sprac selue inder ewangelien doet penitencie ende gheloeft oec der ewangelien soe es v trike gods nekende es dan dat sake dat wi hier ons seluen ganselijc proeuen ende merken willen ia oft wi gheloeuen der ewangelien oft niet des en connen wi ommer niet bat noch oec niet sekerliker gheproeuen dan met heileghe werken van penitencien dat wi alsoe leuen als ons dewangelien ende oec die heyleghe scrijft leert als waer bi dat wi ons leuen ende onse wandelinghe altos na wise der heylegher kerken beide van buten ende van binnen der heylegher scrijft ghelijc si altoes concorderende metten gheboden gods want gheloeue sonder werc dats doodt sprect sint iacob paulus sprect oec dies ghelijc dat die ghene die niet en werct noch niet en arbeit die en sal oec niet eten ende dats sonderlinghe te verstaene van inwendegher gheesteliker spisen tetene ia meer dan van lijfliker spisen gheuoedt te sijn want cristus sprac selue dat die mensche niet allene en leeft bi den brode mer oec van alle den woerden die daer comende sijn vanden monde gods ende dits oec seker god ende waer want een goet gheestelijc mensche daer die gracie gods in een puer consciencie leeft ende regneert ouermids heileghe gheestelike inwendeghe oeffeninghe die wert van rechte altoes meer ende ouervloedeliker ghespijst ende gheuoedt ouermids minne ende begheerte te gode in allen manieren met gheesteliker inwendegher leuender spisen inder zielen dan hi doet met wtwendeghen grouer spisen des lichaem want alle ouertulleghe lichamelike spise ende dranc dats ons ontraden ende menichfout verboden maer godlike inwendeghe gheestelike spise ende dranc ende oec doechde ende eweghe dinghe metter begheerten der sielen tetene dits ons menichfout gheleert ende gheraden ende oec gheboden ia hoe ende in wat manieren dat wi daer na met groeten inwendeghen neerste bouen alle dinghen die in ertrike sijn soude crighen ende ghieren want onse inwendeghe gheestelike hongher gods die en mach noch en can nummermeer te groot noch tondrachelijc ghesijn te gode weert ia al waer v minnende begheerte alsoe sterc ende alsoe gheerech ende alsoe lostich te gode weert dat v therte brake dat waer een saleghe crake dat een mensche van godliker minnen alsoe storue dat hem therte brake lichamelike spise die selen wij altoes bloedelijc ende vreesende en soberlijc ontfaen na mate onser noot mer van inwendegher gheesteliker spisen metter begheerten der zielen tetene siet daer af en laet ons te male negheene bescheedenheit houden want soe wie die heetelikere ende oec onbeschedeliker eten metten inwendeghen tanden des gheests soe wi beter ende oec heilegher sijn want wildi weten hoe vele deen mensche heilegher es dan dander dats alsoe vele als deen meer gheesteliker godliker spisen ghesmaect ende gheuoelt dan dander mer nv es een goets gheestelijcs mensche spisen soe sonderlinghe ende soe menegherhande dat ics v niet volsegghen en mochte ende daer omme soe willic v hier alle manieren van gheesteliker spisen tetene besluten ocht bewisen in drien principalen poenten gheleghen mer deen poent sal bouen dander wel alsoe edelijcken gheestelike spise ende inwendich voetsel sijn als goet ghebudelt rogbroet es beter dan ghersten broot oft oec noch meer als goet ghebudelt wit scoen terwen broot es noch vele edeliker ende minlikere tetene dan rogbroot ende nochtan werden hier met drie manieren van menschen aenden lichame ghespiset ende gheuoedt ya selke met ghersten brode oft metten grouen semelen met allen ghebacken ende selke andere leuen van scoen rogbroede ende oec selke derde partye van menschen die leuen van sconen claren kerspet brode siet ende aldus na desen maniere soe eest oec te verstaen van drie manieren van gheesteliker spisen ia oft van drien manieren van gheesteliken staet van leuene deen bouen dander als waer bi dat een mensche dusentwerf hoochlikere ende edelekere ghespijst ende gheuoedt wert deen bouen den anderen want eenderande menschen vintmen die spisen darme ende oec die lede ons heren ihesu cristi van binnen wtwert ende selke andere die spisen die lede ons heren ihesu cristi dobbel met gheesteliker spisen van binnen inweert maer die derde partye die spisen ende voeden onsen here ihesum cristum volmaectelijc hen seluen vter ouerster hoecheit van bouen nederweert ende oec vander diepster oetmoedicheit van beneden opwert ende dit sijn die sonen gods van gracien worden die onsen here ihesum cristum te male gheestelijc ende godlijc met hem seluen wt spisen ende voeden tot in deweghe lant der gheloften daer bouen ia daermen gode claerlijc metten gheeste scout ende siet van aenghesichten taensichten siet ende aldus beslut men al datmen leuen mach in drien leuene deen dats marthen leuen dander harer suster magdalenen leuen ende oec dat derde was dleuen ons heren ihesu cristi ende marien sijnre moeder leuen ende oec alsoe ghelijc navolghende der apostelen leuen doense den heyleghen gheest hadden ontfaen maerthen leuen dwerkende leuen dats goet ende scouwende leuen dats noch vele beter maer werken ende scouwen alle beide te samen gheoeffent alsoe waer bi dat deen den anderen niet en let noch en hindert dats alre beste mer hier toe gheraken alsoe luttel menschen te rechs als ofter bi na als niets niet in ertrike en waer oec en kindicker noyt negheen meer dan allenen den prioer van gruenendale nochtan macher licht veel sijn in ertrike die ic niet en bekinne want ic bekinne my seluen nauwelij ghenoch hoe sorchelike dat si staen die deere gods noch die vij werken der ontfermherticheit niet te rechte en sueken noch en oeffenen dat vijste capittele nv nemic dan hier dierste poent vanden werkende leuene ende oec was dit selue marthen leuen ende sal oec noch alle der menschen leuen van eertrike sijn ya dies de macht hebben van tijteliken dinghen dits te verstaen in corten woerden gheliker wijs dat ic eer seyde dat wi daerme ende oec die lede ons heren ihesu cristi ouermids onst ende bruederlike caritate selen spisen ende voeden aenden lichame van binnen uweert met vterliken noetdorftegher spisen want dit sijn alle menschen den armen sculdich deen min dander meer al ter eren gods dies de macht hebben van tijteliken dinghen want wie dat derme van buten niet en spijst noch en voedt ende oec die vij werken der ontfermherticheit ten euenkersten niet en werct noch minlijc en oeffent die ons cristus selue gheleert ende gheboden heeft ende daer oec god selue ten ioncsten daghe sijn vterste ordeel af houden ende gheuen sal ouer alle menschen siet ouer die ongheualleghe menschen sal seker dordeel ende oec die sentencie der gherechticheit gods lopen sonder alle ontfermherticheit want een mensche oft wie oft wat menschen die hier die vij werken der ontfermherticheit niet gheoefent en heeft ouermits caritate ende godlike minnne vanden eertschen ouertulleghen ongheualleghen titeliken goede daer menich mensche beide ziele ende lichame omme verdoemt ia hem seluen teweliken daghen siet dese ongheualleghe mensche en sal oec ten ioncxsten daghen als god sijn ordeel gheuen sal neghene ontfermherticheit aen gode vinden noch hi en sal oec aen gode negheene ghenade dorren sueken noch eysschen want daer en sal niemant dorren kicken van rechs weghen dan allene die ghene die hier inder tijt bi haren leuenden liue die vij werken der ontfermherticheit gheoeffent ende ghewracht hebben minlijc inden name ons liefs heren ihesu cristi maer hebben wi met ghesonden liue die vij werken der ontfermherticheit gheoeffent ende sijn wi daer in volstaen ende ghetrouwe vonden tot in dynde siet soe selen wi daer coenlijc ende vrilijc dorren spreken ieghen gode mont ieghen mont ghelikerwijs dat hier inder tijt een goet ghetrouwe knecht coenlijc ende vrilijc soude comen voer sinen meester want ic segghe v seker voer waer wie dat daer een anderen ghetrouwelijc dient ia soe weder god soe creatuere hi comt ende gheet ende wandelt altoes coenlijc ende vrilijc voer sijns heren oghen want men pleecht ghemeynlijc te segghene die hem seluen onsculdich weten van allen misseliken saken dat die lieden oft die menschen emmer conne ende stout sijn voer den here in haer spreken ende dit es seker waer sonderlinghe van inwendeghen gheesteliken dinghen te verstaen want wie dat die werken der ontfermherticheit ouermids godlike gracie van binnen uwert heeft ghewracht ende oec ghetrouwelijc gheoeffent heeft inden name ons heren ihesu cristi siet die mensche sal altoes coenlijc ende vrilijc dorren comen voer doghen gods mer die onghetrouwe mercennarise dat sijn die tweeuuldeghe eyghene huerknechte die daer gode dienen oft wenen dienen om eyghenen wederloen ende oec altoes haer inwendeghe aentreckende onghetrouwe oghe op hem selen hebben gheuest ende ghekeert ende oec meer aen sien haer eyghe win oft haeren eyghenen sotten wederloen danse doen deere oft den lof gods siet dese onghetrouwe valsche bedrieghende huerknechte die thaer sueken ende hen seluen meynen in allen dinghen oft oec in eneghen shaers yet suekende sijn ia inwert of wtwert dese en dorren nummermeer te vollen ghenoch betrouwen ende dat comt daer bi wantse in een letter oft in een cleyn dinc onghetrouwe sijn in haeren werken oft in dat selue datse goeds werken altoes hen seluen emmer yet sueken na gherief der natueren siet ende daer omme nemen dese menschen herde luttel oft als niets niet toe in alle haren leefdaghen ia hoe gheestelijc oft oec hoe sunderlinghe van habite ende van leuene datse van buten schijnen oft toeghen in menichfufdeghen sedeliker doechden hier es lutter aen belanc ende oec vintmen vele gheesteliker goetwillegher aue ghescheedender menschen van buten die herde heilichlijc scijnen te leuene voer doghen der menschen maer voer doghen gods nemense luttel toe oft niets niet in heylegher oeffeninghen van doechden die god ende ewich bliuen souden dadense hen seluen ghenoch ende recht ende oec gode ende der gracien gods ghenoch maer neense niet ende daer omme bliuen oec vele mensche dat selue dat sy sijn ende crupen vaste henen van tide te tide ende oec van iaer te iaer datse cume bliuen x iaeren selc xx iaren ende selc bliuen xxx iaren oft oec selc ander bliuen xl iaren cume eenen graet van nuwen loene verdienen maer si crupen armelijc ende laulijc vaste van daghe te daghe voert na haer goede sedelike oude ghewonte datse nauwelijc den graet ontdraghen want haer gheestelijc beghin ende haer gheestelijc middel ende oec ten derden male haer gheestelijc inde hare goeder werke dats bi na al eens in toenemenden dinghen want inde beghinne datse keeren oft bekeeren souden vander quader sundeliker werelt siet dan laten selke menschen wel die groue doot sonden van buten mer dit doen veel menschen allene van anxte ende van vare der hellen ende oec van natuerliker eyghenre knechteliker vreesen die desen tot hen seluen hebben allene omme datse anxte hebben verdoemt ende verordeelt te sine waert dat sake datse sonden daden ende dese menschen laten die sonden ghelikerwys dat een dief van buten laet te stelene om dat hi anxte ende vreese heeft van sinen liue stael hi dat menne hanghen mochte oft sijn lijf nemen soude siet ende nochtan soe bliuen dese menschen al haer leefdaghe wt dief ende onghetrouwe metter inwendegher herten ende aldus vintmen oec vele menschen die inden beghinne haers keers die sonden laten om datse anxte ende vreese hebben dat haer ziele verdoemt soude werden teweliken daghen siet dese vaer doet dicwile die sonden laten omdat vele menschen allene anxt ende vreese hebben haer ziele te verliesene ende oec ten anderen male inden middele haer iaren soe crupense vast voert ende doen oec wel vele goeder werken van buten ende al haer leefdaghe herde penitencie des lichamen ia ende oec alse ghelijc om hem seluen op datter eneghen weder loen van gode af ghescien oft gheuallen mochte siet daer omme doense werken der doecht meer danse doen ter eeren oft ten loue gods ende dats een teeken datse van haeren goeden werken nummermeer wederloen van gode ontfaen en selen ya niet te meer dan oft sise niet en wrachten want al dat wi quaets laten oft oec yet goets doen daer ieghen dit moeten wi emmermeer doen ende laten emmer yet vriwillichlikere ter eeren ende ten loue gods van binnen dan om ons eyghen ghewin oft om ons verlies ende oec om datse dit niet en doen in haeren middele ghelikerwys datse sculdich waren te doene siet hier omme es oec ten derden male haer leste ynde ghelijc haren quaden beghinne ende oec haren oneersamen middele want ic der wel segghen voer waer wie oft wat menschen die deere gods niet en suect in sinen werken ende oec bouen alle sijn werke in gode met betrouwen te minnenne die mensche sal hebben een quaet twiuelachtich meshopende onghetrouwich inde in sinen lesten daghe ende oec inde daghe des ordeels bi wat tekenen datmen die onghetrouwe huer knechte ende de ghetrouwe werckliede ende kindere bekinnen sal ende wat wonder gode ghewracht heeft viij capittel nv besiet ende merct dan voert welc deser menschen inwendeghe teekene sijn hoese hen van binnen gheuoelen die dit twiuelachteghe fondament allene ghesticht ende oec valschelijc ghefondeert hebben in natuerliken lichte want natuerliken gracie die vermach groet wonder in haren natuerliken loepen ende daer omme soe maghic v van menegherande teekenen segghen dat die onghetrouwe knechte in hem gheuoelen ia die allene natuerlike gracie ende oec haer eyghene eenwillicheit drijft ende iaecht den eenen aldus ende oec den anderen ende den derden alsoe dit es dierste teeken dat den onghetrouwe gheesteliken knechten toe hoert ya ende hier wt soe ontspringhen oec alderhande ongherechte hinderlike teekenen dats dat die onghetrouwe huer knechte hen seluen ende oec haer eyghene ziele te lief hebben om haers selfs wille ende niet om gods wille want die honderste partie van goet willeghen scinenden menschen dient cume gode om gode maer si willen gode dienen om hen seluen dat hen god wederloenen sal wissele om weder wissel ghelikerwijs dat men een peert oft een coe coept peninc om peninc alsoe willense dat hemelrijc op gode coepen met haren dienste ende goeden werken siet ende wt desen poente allene soe nemen oerspronc alle gheestelike inwendeghen hinderlike ghebreckelike stucken dats hier te verstane dat natuere altoes wilt dienen ende wederdienen om yet goets van gode te hebbenne gheif my ic gheue di ende oec seldi weten dat hier af comt alle gheestelike inwendeghe oncuyssche delectacie want natuerlike gracie die wt gode niet gegaeft noch oec gheboren en es die weder boecht haer altoes creatuerliker wijs om yet eyghens ghewijns van gode te hebbene want men vint heden daechs vele gheesteliker eyghenre huer knechte die altoes thaer sueken aen gode emmer in eneghen dinghen maer des noch dies en sueken die ghetrouwe wercliede noch oec die kindere der ouernatuerliker gracien gods niet maer die ghetrouwe vrie knechte gods die staen daer na met groten inwendeghen herteliken neersten hoe ende in wat manieren datse hen seluen met allen dinghen gode weder offeren ende gheuen moghen in sinen dienste beide van buten ende van binnen soe en sparen die ghetrouwe knechte gods hen seluen in ghenen dinghen noch dach noch nacht daerse weten ende verstaen connen welc die lieue wille gods es oft oec waer sijn meeste eere in gheleghen es dat veruolghense naest haer macht ende en sueken hen seluen noch haer eyghen ghewin in gheenen dinghen niets niet maer altoes deere ende oec den lof gods in allen haren werken siet ende daer omme hebben oec dese menschen altoes gheestelike inwendeghe spise ende suuel te haren brode ya es dat sake gelikerwijs dat ic eer sprac ende seyde vanden werkenden leuene dat wi darme ende oec die lede ons heren ihesu cristi van binnen uweert spisen ende voeden ouermits inwendeghe honighe der gracien gods want dit sijn seker alle menschen ghemeynlijc sculdich dies de macht hebben van tijteliken dinghen die ghene dies oec niet en vermoghen peysen in haer herte dat sijt gherne ende willichlijc den armen gheuen souden ya hadden sijs die macht want sinte gregorius sprect dat die mensche nummermeer sonder ghifte en es wiens herte es vol van goeden wille maer die gheheele wtuercoerne navolghers ons heren ihesu cristi die hen haers selfs ende oec alles dincs quite ende te niete hebben ghemaect om die werde minne ons heren ihesu cristi die sijnre alre best aen want si hebben dalre raestelijcste leuen vercoren alsoe oec een leeraer sprect dat die ghene die niets niet en heeft hi besit alre sekerlijcste dat es waer want hi besit gode in enicheit ende hi wert oec weder beseten van gode ende alsoe es god selue ende alle dinc des menschen eyghen na sinen volcomenen eysch ende oec na des menschen alre liefsten wille want sinte pauwels sprect oec wi en hebben seet hi niet ende besit ten alle dinc ende ic vloye oec ouer sprect hi maer niemant seldi weten en mach ouer vloyen hi en hebbe hem seluen tierste gode in gheeste gheoffert ende oec al ander dinc den armen ghegeuen want die groot oft cleyne yet eyghens behout die en mach metter ontfermherticheit noch oec metter mildicheit gods niet ouervloyen maer die ghene die des twint en doen ende dan den ermen dat groote ouertulleghe goet onthouden dat den armen van rechte sijn soude te harer noet die selen gheworpen werden ghelikerwijs dat onse here selue sprac sonder alle ontfermherticheit in dat eweghe helsche vier want si selen ter slincker hant werden staende als stinckende bocke selen die sondaren rieken voer doeghe gods ende daer om sal god sijn claerre gloriose aenschijn verberghen ende decken voer hem dats die stinckende sondaren noch oec die onmilde herten niet en selen moghen scouwen noch sien want ic segghe v seker voerwaer alle die ghene die nv haer herte ende haer borse ende oec dat ouertulleghe ghelt ende haer ontfermherticheit hier den armen voer sluten dien menschen sal god ewelijc dat hemelrike voer sluten ende sal hen oec ghelaten oft hise niets niet en kinde maer god sal te hen spreken ghelikerwijs dat daer staet ghescreuen in dewangelie gaet van my vermalendide in dat eweghe vier dat v bereet es ende den duuelen ende oec sinen inghelen want my hongherde ende ghi en gaeft my niet tetene my dorste ghi en gaeft my niet drincken ic was gaste ghi en herberghet my niet naect ghi en cleedet my niet siec inden kerker ghi en visenteerde my niet dit sijn die vij werken der ontfermherticheit die ons here ihesus cristus selue maecte ende daer hi ten ionxten daghen sijn ordeel af houden sal ouer alle die ghene die ye lijf ontfinghen die sal hi op verwecken met ziele ende met liue in eenen oghen oft min tijts sal hise alle versamenen teenre stede bi iherusalem int dal van iosephat onder den berch van caluarien dat in ebreeusche heet golgata ende dit was in midden eertrike daer onse heere ihesus cristus sterf ende oec al dat grote ontfermherteghe wonder ghewracht heeft vanden beghinne der werelt totten inde der werelt soe heeft god alre meest wonders ghewracht ende oec noch werken sal omtrent iherusalem want bi iherusalem teenre stede heet ebroen soe maecte god den yersten mensche adaems ziele ende lichame dit was te samen gheformeert cort in enen oghen blicke ende van daer voerden god ouer beide hem ende sijn wijf in dat eertsche paradijs oec omtrent iherusalem ouer menich c iaren daer na soe wert god selue mensche in die stat nazareth in marien onser lieuer vrouwen lichame siet daer sciep god ende maecte eenen anderen adam onsen eneghen here ihesum cristum den leuenden gods sone den behoudere der werelt ende cristus maecte hem seluen naden nedersten deel om dat hi nader ouersten substancien een enich onversceeden sone inder godheit was ende es ende sal sijn ewelijc bliuen ende alsoe verenichden in marien drie natueren die maken cristus enen volcomenen persoen deen was een lijflike dander een gheestelijke redelike verstendeghe ziele ende oec die derde sijn godlike onghescapene natuere siet dese drie eyghenscapenne noch oec dese drie natueren die ihesus cristus selue es dese en sijn nyemanne proper noch eyghen van natueren ya in hemelrike noch oec in ertrike sonder onsen here ihesum cristum allene echter alsoe ghelijc bi iherusalem op ij mylen na te bethleem daer wert ihesus cristus die gods sone in kersnachte armelijc ende ellendichlijc in enen stal oft in een crebbe gheleet oft gheboren siet van desen armoedeghen dinghen hoe dat scone suete kindeken sconincs sone van hemelrike ende van ertrike in een crebbe lach ende oec in armen doecskenne ghewonden hier af behoerde ons emmer bat te sprekene dant doet van hoghen dinghen ende oec souden wij selue ghedincken dat wi selue asschen ende eerde ende oec arme sondaren sijn oec ten vierden male souden wi daghelijcs ouerpeysen ende ouerdincken ende oec met onser begheerten visenteren die wtuercoerne steden omtrent iherusalem daer onse here plach te wandelne te prekene te leerenne te ewangelizeren ende daer oec ons here ihesus cristus noch menich andere scoen ontallijc teeken van mirakelen wrachte ende oec meneghen armen allendeghen bitteren dach van bitteren penitencie leet ende liden woude vriwillichlijc altemale van puere minnen om onsen wille ende om onse noet op dat wi in hem namaels hopen betrouwen ende ganselijc ghelouen souden sonder enich twifele oec seldi ten vijfsten male ghedincken hoe dat onse here god ihesus cristus binnen iherusalem met grooter onscout wert vercocht verraden verordeelt ia oec sonderlinghe van den gheesteliken volke ende vanden priesterscape diet heimelijc ende verborghenlijc alre meest toe dreuen ende yaechden want die ghene die van rechte seldi weten alre naeste ons heren ihesu cristus gheestelike brueders beide van buten ende van binnen ende op allen siden na gheesteliken state souden hebben gheweest van aerde ende van gherechter scout in sijnre hulpen siet dese brachten onsen here ihesum cristum alder meest in die doot ende si daden hem oec alre meest persecucien aen in haer inwendeghe quade gheveisde ypocriten herte want ons here ihesus cristus hi was wt beiden gheslachten van priesters ende van coninghen comen want hi was op deen side gheboren vten gheslechte van iuda alsoe daer ghescreuen steet van den huyse dauids ende oec steet daer ghescreuen dat elizabeth onser lieuer vrouwen nichte zacharias wijf datse was comen vanden dochteren aarons siet ende aldus was ons here ihesus cristus in beiden siden van hauer tauere oft van ouders te ouders van priesters ende oec van conincs gheslechte ende op dien poent dat onse here ihesus cristus in eertrike was ende wandelde siet op dien seluen poent behoeret onsen here beide van rechte toe dat hi priestere ende oec gheweldich coninc ende ouerste prince van israel sijn soude ende nochtans seldi weten ghelikerwijs dat ic eer seide dat onse here ihesus cristus nieman meer persecucie aen en dede verborghelijc in haer herte dan dat quade priesterscap want si cruysten onsen here ihesum cristum alre swaerlijcste ende oec alre smadelijcste te haren behoef hoe dat priesterscap ende die clergie onsen here meest persequeren oft cruysten cruysen ouermits hare sonden ix capittele siet ende aldus gheuallet alnoch want niemen en cruyst onsen here ihesum cristum swaerliker noch bitterlikere ouermits haer sondeghe quade werken dan ghemeynlike priesterscap ende die clergie ya en oec sunderlinghe soude een af ghescheeden mensche heden daechs meer persecucien moeten liden ende doghen in een cloester oft in een ordene onder gheesteliken ghebrueders ende ghesusters dan hi ye teneghen daghen hadde ghedaen waer dat sake dat hi volcomelijc leuen ende leeren woude ghelikerwijs dat hi van rechte leuen ende leeren soude hoe in wat manieren dat een monic oft een nonne oft oec een medecant na dat vorste fondament der regelen ende ter ordenen heilichlijc ende armelijc sculdich waren te leuene na dat yerste beghin der ghehoersamheit ende ter reynicheit ende hoe datse oec niet niet propers noch niets niet eyghens hebben en souden van buten noch van binnen ende hoedt oec in ordene na der apostelen staet ende na die gheloefte die se selue ghedaen hebben al ghemeyne ende eendrechtich ende oec euen rike ende euen aerm sijn souden onder hen siet dit aermoede en mach heden daechs nyeman vorweert setten ia in negheen ordene noch oec onder die verdonckerde macht der clergien want gheloeft ende ghebenedijt sy mijn here ende mijn god ihesus cristus het es daer toe comen in corten daghen dat saen niemant volcomens aermoets en sal moghen noch derren belien ende dat doet van bouen tot beneden die grote onmilde ghiericheit die regneert onder die clergie ia ende oec seldi voert weten soe es cortelinghe een veel meere duuelike valscheit op ghestaen onder die ghiereghe clergie dat sijn antkerst voerboden alre eyghelijcste ende segghen oec den duuel altemale dat ons here ihesus cristus selue yet propers oft eyghens doms soude hebben ghehadt ende oec staen al nv op grote meesters heten inder godheit die vele bat mochten heeten meesters inder sotheit ende willen dit segghen om datse selue den gheest der ghiericheit hebben dat meedere ende volcomender es biden dinghen arm te sine dan al oft te male alles vergheten ende den armen bloetelijc ewech ghegheuen maer dit ende dat ende oec alle die ghenen die dit spreken ende houden dat volcomenre si biden dinghen inden wille arm te sine dan puer bloetelijc van minnen al den armen ghegheuen van buten ende binnen dit wedersprekic altemale vanden bloten seghenwoerdeghen gods monde ende ic blijfs biden yersten armoede der heylegher kerken ons heren ihesu cristi ende sinte peters ende oec des ghelijc bider apostelen staet die welke niet propers noch eyghens en behielden ya noch inhebbinghen noch inwendegher besittinghen eertscher dinghen ende daer omme warense ghelijc den leuene ons heren ihesu cristi die selue niet propers noch eyghens en hadde mer ons here ihesus cristus ende sinte peter ende oec alle die andere apostelen dese leefden venden ghemeynen tijteliken dinghen dat hen daghelijcs van almoesene toe viel vanden properen staet der mendicante hoe dat si den leuene ons heren ihesu cristi alre ghelijcst souden sijn dat xste capittele maer die nv den spieghel van heilicheiden ende oec den leuene ons heren ihesu cristo ende der apostel staet alre heilichst souden sijn inder nauolginghen waer dat sake datse haren dinghen recht daden ende si haer ordene ende oec dat vorste fondament der regelen wel hielden seker dat soude sijn die mendicante dats die biddende ordene want dese sijn puer bloetelijc ende simpelijc ouermids cracht des heilichs gheests allene ghefondeert op dwtwendeghe bede maer nv en wetic gheen volc dat den leuene ons heren cristo alsoe vremde ende alsoe dobbel ouer onghelijc es worden ia na die sware gheloften der ordenen soe sijn die mendicante alre veerst van haren yersten beghinne gheuaren ende dit willic v ende hen seluen hier proeuen in corten woerden want ghi wet dit wel ende oec es dit alder werelt openbaer dat die mendicante negheen proper noch oec een hellewerts eyghendoms niet besundert en moghen hebben allene want dats der werelt staet mijn ende dijn si en moeghen oec gheen erfelike renten hebben int ghemeyne want dats der moneke ende der nonnen staet dien oec al eyghen proper es verboden op deweghe maledictie maer ten derden male es dit eyghelic allene der mendicante staet die cristus bloetelijc na volghen willen beide van buten ende van binnen dats datse bloetelijc ende puerlijc armelijc souden leuen op die daghelike bede alsoet hen van tide te tide ende oec van daghe te daghe vander hant gods ende oec vander ewegher voersichticheit gods gheuallen mochte want die mendicante die sijn rechs ende alre eyghelijcste ghefondeert op dat edele woert dat ons here ihesus cristus selue sprac in dewangelie suect ten yersten dat rike gods ende sijn gherechticheit ende alle dinghen selen v toe gheworpen worden dit es seker god ende waer wert dat sake dat een mensche in alle sinen werken anders niet en sochten dan puerlijc dere gods ende sijns selfs salicheit alre menschen sonder tsijns yet daer in te suekene god soude hem seker alle dinc dies hem noet ware toe werpen sonder alle besorchsamheit van herten ende dit waer een gherechte beghinsel oft een voergaende fondament eens scouwenden menschen leuen dat hi van binnen alselke gheestelike cracht ende macht vercreghe aen gode in inwendeghen gheesteliken stucken als waer bi dat hi van alre inwendegher ertscher sorchsamheit vri quite ende los worde op allen hinderliken siden nv prueft dan hier ende merct v seluen voert seldi van allen wtwendeghen dinghen ende oec van allen creatueren vri ende los ende onghehouden ende vindi v dan op dander siden aen gode van binnen allene met ewegher minnen gods gheuaen ende ghehouden alsoe dat v alle dese verganckelike werelt bitterlijc beghint te meshaghenne ghelikerwijs dat oec paulus sprect die werelt es my een cruce ende ic ben der werelt een cruce siet gheuoelt dan een gheestelijc af ghesceeden mensche dit beide in hem dat hi alle dese menichfuldeghe werelt ende allen creatuerliken troest ghelaten ende ontset heeft soe es hem alle dese werelt een allendich kerkere oft een bitter cruce mer dits noch vele meerre ende oec vele allendichlikere der natueren dat ic der werelt een cruce werde ende ben dats dat my al die werelt ende alle creatueren weder af gaen ende laten my in onnachsamheit mijns selfs het es ons oec seer ouergroote noet willen wi onsen here ihesum cristum gheheellijc na volghen in inneghen gheesteliken leuene soe moeten wi alle eertsche dinc ende alle creatueren metter herten laten ende begheuen ende oec es ons in dander side groet noet dat wi begheeren van alre vremde creatuerliker eertscher minnen ghelaten ende verlaten te sine ya alsoe verre als ons die dinnc enich inwendich hender oft letsamheit in bringhen mochten in eneghen sinne tusschen ons ende gode ende hebben wi oec daer toe die twee teekene daer ic eer af sprac ouermids werkerlike minne te gode beseten daer deen af es hope trouwe ghemeyn kersten gheloeue in sedeliker oeffeninghen der heilegher kerken dander es oec alsoe ghi voer hebt hebben wi ons van eertschen tijteliken dinghen al soe ontcommert ende alsoe ontbloet ende oec daer toe darme ghespijst ende mildelijc ouermids karitate van binnen wtwert gheuodt ssoe hebben wi hier maerthen leuen inden wtwindeghe menichfuldeghen doechsame seden ende van binnen gode ouermits caritaten inder meyninghen hier beghint dat derde teeken hoe dat die sonne loept inden tweelinc daer bi verstaet wert die aencleuende liefde gods dat xjste capittele hier soe ontsprinc ons dat derde teeken op dat wi ghestelijc daer bi gheleert selen worden ia hoe dat die sonne ghelikerwijs dat ic inden beghinne sprac es een trappe haer seluen opwert hoghende ende loept van half meye tot half braecmant in een teeken heet die tweelinc dats seldi weten een tweeuuldich dinc dese maent oft dese half meysche tweelinc vaert toe half braecmaent beteekent ons van buten ende oec namaels sal van binnen menich dinc want dit teeken daer die sonne in loept van half mey tot half braecmaent werct meer wonders aen dwtwendeghe vrucht ende oec inden crachten der cruden dan dander twee voerlopende teekenen daer ic af seide van half merte tote half meye onder hen beiden hebben ghedaen want het doet bi na alle manieren van tijteliker vrucht groyen ende bloyen toenemen ende wassen men seit oec dat die mey es die gracioeste oft die blijtste tijt van alle den jaer want tusschen mey ende half braecmaent loept oec die sonne ten hoechsten tot inden kreeft van alden iaer maer van desen wtwendeghen loope noch van desen hoechsten opganghe der sonnen en willic ons niet meer scriuen noch belien want dit behoert toe den grooten meesters van astrolomien die selden met hare groter const bedien maer ic wil ons scriuen dat ons ter zielen ewelijc moet becliuen van enen gheesteliken inwendeghen lope hoe dat wi selue selen sijn ende werden een gheestelijc verborghen tweelinc oft een teeken in ons selen hebben ende gheuoelen ia met weken gheesteliken inwendeghen teekene daer wi mede op clemmen selen totter hoechster bescouwinghen des aenghebrukens gods want daer wi eenvoldichlike metten gheeste aen gode cleuen oft in ghebrukeliker enicheit gods met heimeliker liefden bouen alle menichfuldeghe dinghen deser werelt aen gode ouermids onsen eneghen here ihesum cristum ghehanghen ende verhanghen sijn bouen ons seluen siet daer sijn wi een gheestelike tweelinc ende van deser heymeliker aencleueder eenwoldegher liefden gods waest oec dat onse here ihesus cristus selue sprac alsoe daer ghescreuen steet in dewangelie maria heeft dat beste deel vercoren ende het en sal hare niet werden ghenomen alst wel scheen ende oec noch schijnt want maria magdalene heeft die eweghe sekerheit gods voluonden maria magdalene was nochtans wel die meeste sondersse des niewen testaments want cristus werp wt haer vij duuele daermen vij doot sonden bi verstaet nochtan heeft god ons here grote sonderlincheit met magdalenen ghedaen ende bewijst hier inder tijt des hi noyt ander mensche en dede dan haer allene want god onthielse xxx iaer sonder eten ende sonder drincken bouen alle eertsche spisen soe speisdese god van binnen met hemelscher onuerganckeliker spisen alsoe wert magdalenen op gheuoert ende verhauen daerse van binnen hoerde en vernaem der ynghelen sanc ende oec die vij ghetiden vanden daghen hoerdese met groter iubilacien inden gheeste ia dat haer binnen xxx iaren nye na eertsche spise en hongherde noch oec na eertschen dranc en dorste want haer ziele ende dlijf dat wert alle beide te samen deen metten anderen ghespijst ende gheuoedt maer dit was alle beide miracule dat haer binnen xxx iaren niete niet en hongherde maer merct doen magdalena daer wi bi verstaen tscouwende leuen steruen souden ende te male ouerliden soude wt deser verganckeliker werelt ten eweghen lande weert daer bouen siet doen hongherde haer ende dorste met groeter begheerten in haer eynde na dat heyleghe sacramente cristc vleesch ende bloet tontfane sacramentelijc ende veruulde magdalena dat ghebot oft dat begheerlijc werc dat ons heere ihesus cristus selue sprac ende selue voldede als daer steet ghescreuen in dewangelie met begheerten hebbic begheert desen paeschdach teten met v eer ic dan ic lide hoe seer dat sy bedroghen sijn diet sacramente verroekelosen tontfaen ende hoe wi ons hebbelijc maken selen ter gracien gods dat xijste capittele ende hier bi soe hebbic v voer ouermids dleuen magdalenen wel met sconen redenen gheprueft datse alle met valschen lichte oft met sduuels rade verleit ende bedroghen sijn die dat heileghe sacrament verroekeloesen oft versmaden ondanckelijc in eneghen sinne ieghen die ghemeyne heileghe kerke oft ieghen tkersten gheloeve want wie oft wat menschen die na cristus vleessch noch oec na sijn werde preciose bloet gheenen hongher noch dorste noch begheerte noch gheesteliken hongher en heeft dat tontfane in heileghen sacramente dats een seker teeken wie dat veronweert oft voer cleyne rekent dat die liede oft die sotte menschen inder gracien gods niets niet en sijn ende daer omme salmen die menschen tellen als puer onghelouich ia wat dat si van buten schinen al sprakense oec met lichte van yngheliken tonghen want een ieghewilc mensche na kerstenliken wet die esser toe ghebonden van gheboots weghen dat hi eens des iaers ten alder minsten sal ten sacramente des outaers gaen oft hi sal sake ende redene sine prochiaen tonen moeten in biechten oft buten bichten waer omme dat hijt laet want een yeghelijc mensche die te sinen iaren comen es die moet emmer enegherande teeken gheuen van ghehoersamheiden ya al en conste hi oec niet ghespreken metten monde nochtan mach hi wel lichtelijc enegherande ander teeken gheuen van kinnessen der belinghe ya al ware oec dat sake dat die duuel oft god weder natuere des menschen sprake weder hielde dat hi binnen xx oft in xxx iaeren oft oec binnen xl iaren niets niet en sprake ende worde alsoe swighende te male alst gheuallen mach ende gheuallen heeft die duuel doet enen gheesteliken schinenden mensche wel verstommen ende maecten swighende dit vintmen in dewangelie want het sijn sonderlinghe drie duuele die den mensche verstommen ende swighende maken beyde van buten ende van binnen deen duuel die den mensche becoort ende die ziele besit in gheesteliker houerdicheit dander duuel die de siele besit ende becoert van gheesteliken schine der gheueistheit maer die derde duuel dats de stomme gheest die stom es van natueren siet waer dat dese drie duuele ouermids sundelike quaetheit in eenen mensche te samen vergaderen die blijft stom ontsprekende want die houerdeghe duuel doet den mensche hem seluen wel behaghen in sinen swighenne ghelikerwijs dat hi selke andere menschen hem seluen doet verheffen ende behaghen in haren behendeghen sprekenne echter ten anderen male die gheueysde duuel bedect ende verdonckert met enen valschen lichte alsoe des menschen herte die daer hem seluen behaghende sijn in gheesteliken schine ende in gheesteliker eeren alsoe dat die gheueysde menschen nummermeer haer bichte claerlijc noch volcomelijc en spreken ende als dan die derde stomme duuel die daer stom ende onsprekende van natueren es hiertoe vergadert met desen houerdeghen ende gheueysden duuel siet soe verbreidelt die stomme duuel alsoe vaste des menschen tonghe ende oec alle sijn binnenste redelike crachte dat hi dan voert meer gheen goet ghedinckenesse noch ghepeys en can vercrighen te gode weert des heyleghen sacraments en can die onsprekenden mensche niets niet ghewillen noch begheren want hi heeft sinen ende sijn begheerte valschelijc ende verkeerdelijc ghebonden ende verbreydelt met dien onsprekenden duuel ieghen gode ende oec ieghen ons moeder die heileghe kerke ende daer omme salmen dese menschen achten ende houden voer puer quaet ende onghelouich die der heylegher kerken in gheenre manieren met worden noch met werken noch met tekenen en belien ende dan hier bi soe vroet en soe sinnich sijn datse bander side hem seluen wel eneghen noetdorsteghen orbere te liue weert doen oft en laten doen eest dat sake dat een man wel eet ende drinct ende op steet ende slapen gheet te tide ende te termte ende oec begheerte ende loest heeft van lichamlike spise ende voetsel tetene daer maria magdalene ghenen loest meer toe en hadde waer omme en soude hi dan niet enegherande teken gheuen te begheerne dat heyleghe sacrament inden outaer daer alle smaec van heylicheit in verboghen es dit en mach emmer egheen kersten mensche betalen mer men sallen tellen voer puer wetteloes ende ongheloeuich ia al en waer deser menschen alles meer dan een allene in een conincrike oft in eens hertoghen rijcke men sallen oec van rechte grauen opt velt ghelijc enen iode oft eenen stinckenden hont daer die persemiers behoert te legghene es dat sake dat hi der heilegher kerken eer hi sterft met teekenen niet en belijdt in dende maer tot in dende machment liden ende ghedoghen want het wandelt soe menich ander quaet verkeert kersten ongheloeuich mensche inder heilegher kerken die den lichame ons heren ihesu cristi qualijc ende onwerdelijc ontfaen te haer ewegher verdomenissen dat meneghe mensche beter ware dat hi cm duuele ya alle die duuele die inder hellen sijn allene in sinen lichame oft buyc hadde dan dat hi eens ten sacramente in berespene van dootsonden qualijc ghinghe ia hoe cleine dat hem die sunde dochte sijnde siet dese menschen ontfaent alle ghemeynlijc qualijc ende oec onwerdichlijc die daer die ghebode gods ende die ghebode der heylegher kerken niet en houden vaste in haer herten en hebben begrepen te houdene ende al haer leefdaghe toe penitencien te bliuene ende altoes van sonden te vierene want op rouwe van sonden ende voert te hoeden van sonden ende op bichte ende oec mede op ghenoch doen gode ende der heilegher kerken ende oec onser eyghenre consciencien siet hier op soe beghint alle ghewareghe penitencie ende oec alle heilich leuen dat gode behaecht dat beghint daer op dat wi ons laten ende oetmoede ghen onder die ghehoersamheit der heilegher kerken ende vasten ende vieren na dat ons die heileghe kerke ghebiet ende verbiedt ende aldus selen wi onsen lichame trecken ende castien vander quader sundeliker werelt ende selen met groten neerste penitencie doen voer onsen sonden ende selen ghelouen der ewangelien ghelijcker wijs dat ons cristus selue leert soe es ons seker trike gods ya god selue met sijnre heylegher gracien nekende echter ten anderen male alsoe vollic als wi dese gracie gods ontfaen hebben ende wi ghewaer sijn worden van binnen inder zielen dat ons god selue ouermids sijn gracie ende sijn grondelose ontfermherticheit ons gheneect ende tot ons comen es siet soe behoert ons weder op dander side werkelijc met dier seluer gracien gode te nekene van binnen die god in ons te vergheefs ghestort heeft daer met behoert ons weder antwerde te gheuene gode ia op dat die gracie gods ghelikerwijs dat mijn here sinte pauwels leert in ons niet ledich noch ydelijc verroekeloest en bliue want daer omme neect hem god ons op dat wi weder hem selen neeken ghelikerwijs dat twee lieue ghevrinde pleghen soe selen wi ouermids sijn godlike ghichten ende sijn hemelsche gauen weder inkeeren danckende minnende ende gode louende teenicheiden wert doer alle menichfuldicheit deser werelt ende oec bouen alle ghescapenen creatuerlike dinghen moeten wi gode enichlijc om hem seluen sueken selen wi gode na den hoechsten deele bouen alle deelsamheit voluinden ende hier comen wi weder op ons derde materie daer ic eer af sprac hoe dat wi souden sijn oft werden een gheestelijc inwendich godlijc tweelinc oft een voldich aen cleuere gods siet hier toe behoren eenen inneghen gheesteliken af ghescheedenen mensche sunderlinghe wel vier dinghen ende alsoe selen wi oploepen ende rennen ouermids dat inlichten der gracien god met eenen gheesteliken ondeilsamen tweelinghe al onser vergaderder crachte tot inden gheesteliken teekene dat heet die kreeft daer met versteetmen ghelatenheit van gode hoe datmen die binnenste ende butenste vijf sinne besluten sal ende hoe wi dere gods in allen meynen selen xiijste capittele nw merct dan dierste poent oft dierste beghinsel eenre voergaender vergaderinghen al onser crachte dat es dat wij ons buten sinne te male ontrecken ende berouen selen van alre sierliker vremder menichfuldicheit deser werelt ende alsoe selen ons bustenste sinne ghehoersam ende ghevolchsam sijn bedwonghelijc onse binnensten redeliken crachten ende aldus hebben wi ghewonnen vijf stede daer ons lieue here ihesus cristus selue af spr in dewangelie senica sprect die daer leuen na eysche haers vleeschs die en tellen wij niet voer menschen paulus wandelt inden gheeste ende die werke des vleeschs en volbrinct niet wande in maninghe die god ende oec die gracie gods hebben wilt van ons ende oec van elken goetwilleghen inneghen gheesteliken mensche dese intreckentheit es noch vele edelre ende oec gode vele weerdere dat es hier te merken dat wi niet allene en selen hebben bedwonghen onse groue wtwendeghe beestelike vijf sinne maer wi selen oec wederhouden ende bedwinghen onse inwendeghe vijf sinne yeghen alle onchuyssche becoringhe ende ieghen alle vremde eertschen vliet van creatuerliken invallenden ghepeisen ende en selen oec niet wtwert loepen noch rinnen te vrinden noch te maghen noch vander eender stat ter andere met onser herten noch met onsen inwenden ghepeysen des ende dies ende alle deser vremder aftreckender werelt die ons yet commers oft vremder verbeldinghen van herten in bringhen moghen dit sal een innich gheestelijc mensche te male scouwen ende vlien beide van buten ende van binnen siet alsoe vele als hem v vrinde oft v maghe met groten neernste gods ende oec ws onderwinden alsoe vele moechdi v haers weder onderwinden om hen den wech te gode wert te wisene het es enen monic oft eenre nonnen ende oec eenen gheesteliken mensche groete scande ende oec doet hi oncuysheit ende ouerspel metter herten dat hi ouermids die gracie gods die werelt oft werlike dinghen niet wt hem gheworpen noch versmaden en can want ghi siet doch wel dat dat werlijc volc gode wt hare herten werct ia ende becommeren hen daer toe soe sere eertschen tijteliken dinghen datse hen gods te male ontcommeren ende oec alsoe ledich maken datse cume eens des daechs oft eens die weke om gode peysen acharme soe eest dan in dander side grote lachterlike scande dat hen gheestelike liede met soe groten neernsten te gode werts niet en becommeren noch oec aen eweghe onverganckelike dinghe haer minne ende haer herte ende al haer vliet alsoe vaste ende alsoe innichlijc aen gode niet en legghen datse alle dese verganckelike werelt ya oec vrinden ende maghen ende alre hinderliker letsaemheit consten vri en orlof gheuen want sinte augustyn sprect soe wie eenen droppel gods ghesmaect al dat in die werelt es dat soude hem bitter smaken paulus sprect oec aldus dat ons wandelinghe es daer bouen inden hemel dats te verstane met onser inwendegher begherlijcheit der herten ende des gheests maer deser hemelscher inwendegher ouernatuerliker nawandelinghe gods en mach anders niemant gheuoelen noch ghesmaken dan allene die ghene daer ic eer af sprac ende seide die haer butenste sinne ende oec haer binnenste ghepeyse der ymaginacien hebben ontrocken ende beroeft ende oec van buten ende van binnen ghevrijdt van allen vremden creatuerliken menichfuldeghen invalle want die ghene die eertsche creatuerlike sorghe oft eneghe commer van herten willen draghen die en moghen emmer gods niet ghesmaken noch beiaghen mer dit werct ten derden male ghewareghe caritate die god wilt ghebenedien ende ghesaten dats dat wi alle creatueren van ons wisen ende weghen ende leeren selen den wech te gode weert ya ende en selen oec des ons niets niet sueken inweert noch wtwert noch aen gode noch aen gheen creatueren ende dits ten vierden male wel die alre eyghenste sake dat sommeghe menschen dier luttel es ter hoechster godliker eenvoldegher aencleuender bescouwinghen niet gheraken want als god van binnen alselken mensche aensiet ende oec alselken mensche ghewaer wert die simpelijc ende eenvoldelijcke hem ende sijn godlike eere meint ende suect in alle dinghen ende daer toe tsijns niets niet en sueket in eeneghen dinghen alsoe verre alst die mensche verstaen ende gheweten can siet dan en cans god noch en wils noch en saels noch oec en maechs niet ghelaten van grondeloser eyghenre goetheit sijns selfs soe en can hijs niet gheliden noch ghelaten hi en moet hem alselken mensche vertonen ende oppenbaren met alle dien dat hi selue es ende gheleisten can want daer god hem seluen in dwesen onser zielen stort ende ghebaert daer gheeft hi der zielen meer dan alle dinc ende alle scriftuere ende oec alle sciencien te verstaen want godlike minne die hout haer bouen alle subtijlheit van verstannissen ende bouen alle leerliken conste van boeken ende van clergien want ic weet wel seker dit dat meeder blijscap ende loestegher es gode enen corten oghen blic in minnen ende ouernatuerliken lichte te scouwenene ya sonder meer ende al en souts nimmeer ghescien dant ware al die const ende al die clergie van eerterike te wetene ya dat een mensche allene hadde alre mensche const ende alre menschen behendicheit ense daer toe bliuen ende ghedueren soude van beghinne der werelt totten inde der werelt nochtan en mochte ment al niet gheliken yeghen enen corten oghen blic der oppenbaringhen gods in minnen te ghesmakene bouen redene ende bouen alle wisen van oeffeninghen want daer ons die minne god simpelijc haer bloete gloriose aenschijn vertoent ende oppenbaert daer si wi bouen al dat ment in hemelrike oft in eertrike verstaen mach ende oec alsoe ghelijc metten gheeste bouen die ix choren der ingheliker ordinancien oec weetic wel wanneer dat ons dese minne gods te gronde doerualt ende glorioselijc na haers selfheit ons binnenste ende butenste van bouen tot beneden vter hogher enegher enicheit gods doervloit siet op dien poent en bekint de mensche anders niet dan minne mer dese minne es oec van dier natueren datse breedere ende widere ende hoghere ende diepere ende langhere es dan hemel oft eerde beuaen heeft oft beuaen mach want minne gods selue sij verhoeghet al aldus sprect oec een heylich glorioes wijf heet hadewijch een ghewareghe lereesse want hadewijchs boeke die sijn seker goet ende gherecht wt gode gheboren ende gheoppenbaert want haywighen boeken die sijn voer doeghen gods gheprueft ende ouermids onsen here ihesum cristum gheexamineert ende oec inden heileghen gheest daer sise goet ende ghewarich vonden wel concorderende ende ouereendraghende met alder heilegher scrijft oec bekinnic haywighen leeringhe alsoe ghewarich als ic mijns heren sinte pauwels leeringhe doe mer niet alsoe orberlijc om dat vele menschen haywighen leeringhen niet verstaen en connen die welke haer inwendeghe oghen te doncker hebben ende hen niet ontploken en sijn ouermids ghebrukelike aencleuende bloete stille minne gods want haywijchs leeringhe es in vele steden alle menschen te edele ende te subtijlijc verborghen die in bloeten aenschijn der godliker minnen niet en gheraken ende oec niet in woenachtich en sijn ouermids dreiheit in enicheit verhaven bouen hem seluen maer alle die ghene die in danschijn der weseliker minnen gods behelst ghetrocken werden ende ouermids driheit gods vter enicheit gods verlicht ende verclaert werden siet hen wert alle waerheit gheleert ende gheoppenbaert ende oec alles dies hen noet es vertoent hen god maer deser hoechster openbaringhe gods hoe dat wi worden sijn ende werden eenvoldich godlijc tweelinc aen gode gheknocht ende verbonden ouermids onsen here ihesum cristum in ghebrukeliker minnen bouen ons seluen ende bouen al anderheit ende onderscheet des en mach eyghelijc anders niement gheuoelen noch ghesmaken het en si dat sake dat hi wel ende wiselijc ghefundeert ende oec te rechte gheordent si van beneden opweert in die drie voerloepende principael tekenne daer dierste af heet als die sonne te haelf merte enen graet opweert clemt dats in aries een scaep oft enen weder dander teeken na half april soe hoecht die sonne noch eenen principalen graet daerse loept inden stier dat bediet een osse oft enen verre want in sommeghen lande pleecht men met osse tackerne ende te sayene die vrucht daer die menschen ouer iaer bi leuen ende oec ten derden male ghelijkerwijs dat ghi voer ghehoert ende verhoert hebdt soe keert die sonne te half meye in een teeken heet die tweelinc ende met desen teekenne soe hoecht ende hoecht ende verhoecht haer die sonne ten alre hoechsten tot xv daghe binnen braecmaent datse niet hogher gheclimmen en mach noch en can hier beghint dat vierde teeken hoe dat die sonne loept in den kreeft dat xiiij capittele siet dan daelt hier die sonne weder omme vanden alder hoechsten ten nedersten weert daerse loept in een teeken te half braecmaent heet die kreeft ende dits een wonderlijc visch oft een wonderlijc dier dat van eyghenre natueren die hem god ghegeuen heeft soe caent alsoe wel achterweert gaen als voerweert ende nochtans seldi weten soe en achter siet hem die kreeft niet want hi en heeft achter negheen oghen ende al gheet hi oec achterwert metten voeten nochtans siet hi altoes simpelijc vorwert metten oeghen ende oec haelt die kreeft sijn natuerlijc aes ende sijn spise in heimeliken verborghen steenroetsen ende sommeghe krefte die crupen soe diep inde hole ende inden steenroetsen datmense metter hant niet verreiken noch vercrighen en can ende dat werden gherne goede grote volwassene kreefte maer die cleyne kreeftkenne die buten den holen bliuen ende niet diepe inwert en crupen die werden licht gheuaen siet ende alle dese voerseide teekenen ende ghelikenissen moeghen wi gheestelijc ende ouernatuerlijc van binnen merken ende versinnen hoe ende oec in wat manieren dat wi sijn souden gheestelike verborghene hemelsche inwendeghe godlike kreefte ia waer dat sake dat wi onsen dinghen recht daden als wi souden ende wi metten gheeste op clemmen consten vanden nedersten tot den ouersten ende wi oec weder omme neder dalen consten ghelijc der sonnen vanden ouersten tot den nedersten siet trouwen soe souden wi metten gheeste woenende ende wandelende werden in die gheestelike godlike steenroetse dats in die edele gloriose wonden ons heren ihesu cristi daer in souden wi ons gheestelijke spise ende ons inwendeghe voetsel ende ons ouernatuerlijc aes halen want alle die ghene die ouermids die passie ons heren ihesu cristi ende oec doer die gloriose wonden ons liefs heren ihesu cristi verborghelijc ende eenvoldechlijc haer aes ende oec haer alre hoechste gheestelike spise tot in die godheit connen halen siet dat werden grote vette volwassen creefte ya die welke die soe diepe in die wonden cristi crupen ende die godlike steenroetsen met woedegher minnen van begheerten alsoe doerboren datse negheen creatuere vaen noch oec verhalen en mach na creatuerliker wijs om wat saken dat die menschen alle niet ghelijc en ghesmaken der leuender openre wonde cristi dat xvste capittele mer nv machmen voert vraghen hoe dit toe comt dat alle menschen deser leuender openre wonden ons heren ihesu cristi ia daer ons alle gracie ende glorie ende oec die vij sacramenten der heilegher kerken glorioelijc wt vloyen al hemelrike ende ertrike dore niet ghelijc en verstaen noch ghelijc en ghesmaken trouwen dit comt altemale om dat wi onghelijc toe oft af ghekeert sijn daer omme en ghesmaken wi niet ghelijc want cristc doernaghelde wonden sijn altoes open met sijnre doot heeft hi ons dat hemelrike op ghedaen ende onsloten sijn gracie ende sijn ghenade die es altoes bereet ieghen den armen sondere sijn hem sijn sonden van goeder herten leet mer nv bliuen selke quade partye van menschen dier herde vele es te male alsoe afghekeert in haer quaetheit in sunden ende oec alsoe verstijft ende versteint datse cume eens des iaers ghedincken om die passie oft om die wonden ons heren ihesu cristi wat dat hi om onsen wille leden ende ghedoecht heeft ende selke andere gheestelike houerdeghe menschen die noch veel quader sijn die veronwerdeghen om die passie ende wonden ons heren te peysene want si willen soe sonderlinghe ende soe gheestelijc sijn in sduuel name dat hen niet ter pinen wert en heeft om die wonden noch om die passie ons heren ihesu cristi te ghedinckene ende selke derde partye van menschen dier es oec herde vele dese staen van verren ende roepen oec wel ondertiden op die passie ende om die wonden cristi dat god haers ontfermen moet ghelikerwijs dat die x lazarsche menschen baden oft daden daer dewangelie af sprect alsoe roepense oec wel van verren op gode ende souden wel gherne te hemelrike comen ia alse hier niet bat ghedoen en moghen ende dit duncken my alle die ghene die daer dicwile dach na dach oft ouer anderen dach oft eens de weke in grouen sonden vallen die menschen staen alle van verren ende si wandelen daghelijcs op den helschen putte ende opt boert vander hellen ya om datse haer consciencien niet ghenoech en doen van allere berespinghen van doot sunden daer omme en dorense gode nummermeer betrouwen maer die vierde partye dese achtic goede menschen ende gode behaechlijc dat sijn merctse hier allen die ghene die daer ter eeren gods vaste in haer herte begrepen hebben datse nv noch nummermeer sonden doen en willen noch oec gheen dinc dat ieghen gode es ende hem voert neerstelijc van sonden pinen te wachtene op alle siden ouermids ghewareghe penitencie ende ghenoch doen der heilegher kerken in vasten in vierene in doene in latene dat si ghebiedt ende verbiedt ende oec hier bi meeder begheerte ende loest hebben tontfane den werden lichame ons heren ihesu cristi sacramentelijc inden outaer danse doen teneghen dinghen dat eertsche oft verganckelijc es siet dese wandlen biden wonden ons heren ihesu cristi ya die haer herte op connen rechten ten hemel wert ouermids die passie ons heren ihesu cristi bouen alle eertsche creatuerlike minne ende liefde ende dese menschen sijn oec werdich ten sacramente te gaen want si hebben die quade sundelike werelt verwonnen ouermids die ontfermherticheit gods ende oec hebbense na paulus woert wt hen gheworpen den ouden mensche dats te verstane alle quade weerlike oude ghewoenten ende oneersamen wandelinghe van creatueren ende hier omme soe segghic v noch dat dese menschen wandelen biden wonden ons heren ihesu cristi die welke die de passie ende dat liden ons heren ihesu cristi dach ende nacht in haer herte draghen ende sijnre trouwen nummermermeer vergheten en willen maer die vijfste partye die wandelen noch vele diepere ende vele edelikere ende oec vele gheestelikere verborghelikere inwert dat sijn die ghene dier lutter es die de butenste sinlicheit ons heren ihesu cristi met eewegher reuerencliker werdicheit connen doer sien ende metten gheeste doerboren ende doer sughen die gloriose godlike hemelsche steenroetsen daer altoes sonder onderlaet die leuende fon teyne der gracien ende der glorien gods met ewegher meldicheit gods wt ende tallen boerden oueruloyen daer oec alle god minnende gheeste die in hemelrike ende oec in ertrike sijn oft ghespijst gheestelijc van binnen oft gheuoedt werden aender zielen ia min ende meer na dat elke gods behoeft ende begheert soe ontfeet daer elc min ende meer na edelheit sijns diensts ende oec na hoecheit sijnre minnen ende oec alle die ghene die in desen gloriose godlike steenroetsen ons heren ihesu cristi vrilijc ende simpelijc ende eenvoldelijc op connen vlieghen ghelijc der duuen sonder galle ende in die verborghenheit haer speise ende haer gheestelijke aes connen halen bouen alle hemele dese menschen wandelen inden wonden ons heren ihesu cristi want sij sijn doer die opene side ons heren ihesu cristi ghecropen ende doer sughense die verborghene honichraten van alre gheesteliker sueticheit ende oec hebben dese menschen cristum aen ghedaen want die doer die side ende die wonden ons heren ihesu cristi metten gheeste ghecropen ende met minne doerboert hebben dese hebben ihesum cristum aenghedaen in volcomenre caritaten ende inwendegher mildicheit gods van bouen echter die seste partye van menschen die werden noch bloeteliker ende verborghelikere inweert ghetrocken ende gheroepen teenicheiden sonder middel van gode ende deser bloeter ouercomenre godscouwender menschen es alre minste oft bi na als niets niet in ertrike dit sijn die ghene na die redene die ghi voer hebdt ghehoert die metter passien ende in die wonden cristi te male doer die wonden ons heren ihesu cristi connen wandelen ende verwandelen vander menscheit cristi ter godheit ende daertoe staen op een gheestelijc doer breken haers selfs ende alre ghescapenre beelden die in hemelrike oft in ertrike moghen werden verstaen siet dese menschen die met alle deser voergheseider oeffeninghen op staen ghericht voer die onbegripelike driheit gods ter enegher enicheit gods gekeert dit sijn yerste die ghene die inden bloeten oerspronc der godheit gheraken ende gheeste met gheeste al anderheit ende onderscheet doersien ende doersmaken vander oerspronc der godheit hoe hi ghetoent wert oft van binnen ghesien in vijf manieren ende van ghelatenheit ende eyghenheit xvjste capittele maer nv seldi cort voert weten dat dese oerspronc der godheit weert ghetoent oft van binnen ghesien in iiij manieren oft in vijf manieren anders ende anders niet al ghelijc mer herde onderscheeden ende herde onghelijc ende oec herde verre deen vanden anderen want sommeghe menschen die sien den oerspronc allene met natuerliken lichte na wise der eerster saken ende dese ontfaen simpelheit dit settic dmenste want hier toe comt wel een heiden onghelouich mensche dander die ontfaen gracie ende ghenade vten aenschijn der minnen ghelijkerwjs dat peter iacob ende iohannes daden op den berch van thabor dit settic meerdere mer selker derde partien van menschen dier lutter es inder tijt hen wert ghetoent ende gheopenbaert wijsheit der ewegher grondeloser minnen gods ende dit settic noch c dusent weerf meeder ende oec edelre dan dierste oft dander maer die vierde die scouwen den oerspronc der godheit claerlijc ende openbaerlijc dat sijn die ghene die bloetelijc doerstarende sijn ouermids dreyheit in enicheit dese ontfaen alle waerheit sonder middle van gode ende oec dleven der gherechticheit dat sinte pauwels ontfinc doen hi inden derden hemel verhauen ende ghetrocken wert bouen hem seluen ende dit settic dalre hechste in godliker bescouwinghe want dese menschen wert ghetoent die ouerste bliscap ende oec den ordenanciliken staet der glorien gods maer die vijfste maniere van menschen die te deser alre ouerster hoecheit gods gheraect sijn ende haers selfs beroeft ende vergheten bouen hem seluen in gode ghestoruen siet dese werden weder met sinte pauwelse op een tiet haers selfs ghelaten ende verlaten alendichlijc ende arme soe beroeftse god weder van allen hemelschen troesten ende van alle dien inwendeghen goede ende godliken verborghenen gauen dies hem god ye voer ghedede siet des werden selke menschen alsoe bloet ende alsoe quite te niete ende te gronde op hem seluen ghelaten ende verlaten gode dienende op haren cost ya rechs als oft sy nye van gode gheweten en hadden noch oec nummermeer weten en souden alsoe verbercht ende bedect god hem seluen van binnen ieghen sijn alre liefste vrinde nochtan ya die welke die god vore doemt in die gheestelike maent van meye was die bi na alle tijtelike urucht wassen groyen ende bloyen doet te male met alre gheesteliker sueticheit te hem wert heeft ghetrocken ende met sijnre minnen gheuaen siet het schijnt datse god namaels in die gheestelike braecmaent te male van hem uerworpen wilt oft verslaen ende sy en weten niet noch en bekinnen waer omme oft wat saken datse hebben mesdaen oec dunct hen noch meer in tghemeyne oft al andere menschen gode dienden sonder sy allene want op haers selfs doen en tellense als niet mer andere menschen werke dat rekenense voer yet van binnen hebben dese menschen meneghen allendeghen vaer ende wonderliken inwendeghen wise want helsche bedroeffenisse es dicwile beide nacht ende dach haer voetsel ende haer spise ende aldus eest oec met my seluen dicwile vergaen dit heeft die minne al ghedaen want al haddic al die leerlike conste van sinne die hemelrijke ende ertrike heuet binnen soe en mochtich v niet een cleyn sempsadeken groet der iammerheit noch der allendicheit bescriuen die my die minne dick doet driuen mer woude my die minne verdoemen tot in die helsche doot ende sijt my kinnlijc dade dat haer wille ware soe bleuic vri van alre noet want noyt en was menschen gheen dinc te swaer die der minnen gods ghesmaecte een haer die gheest es altoes licht ende bereet hoe noede dat natuere leet tvleesch sprac onse here dat en vroemt niet mer het es altemale onse onghedoode eyghen wille die node lijdt alsment wel besiet want waer ons eyghen wille onder den vrien wille gods te gronde doot soe en mochte ons gheen dinc te swaer sijn om gods wille te lidene noch te groot wan nv noch nummermeer en mach een gheestelijc mensche vrome werden die al allendicheit sonder godliken troest ende sonder verkiesen niet en can doerherden want alsoe langhe als ons helle ende hemelrijke ende al alendicheit nae den liefsten wille gods niet en steet euen ghelijc soe en moghen wi met cristus niet vrilijc keeren in sijn rijc oec ghelikerwijs dat mijn here sinte augustijn ende ander heileghen spreken soe en berret principaelijc anders niet in die helle dan contrarie van weder wille want en waer gheen eyghenheit van weder wille soe en waer seker noch pine noch helle ya gheen van beiden want die swaerste pine die inder hellen leeft ende daer oec alle pine beide gheestelike ende lijflijc vanden beghinne der werelt totten inde der werelt wt ghewortelt es dits altemale comen ende noch alre meest comt van contrarien des weder willen gods want dierste sunde die noyt ghesciede inden hemel die quam van eenwillegher crighelheit om dat hem lucifer met sinen ghesellen in onghehoersamheiden ende in contrarien sette ieghen den wille gods om dien verkeerden wille es sijn gheest in ewegher pinen echter dander sunde cort daer die gheschiede oec in deser seluer voeghen want om des wille dat hem adam ende eua in contrarien ende in onghehoersamheiden setten ieghen den wille gods daer omme wordense verstoeten ende verworpen vten eertschen paradyse ende also moestense voert meer pine ende aerbeit doeghen beide in ziele ende in liue al haer leefdaghe wt ende al dat van harer beider vleesche natuerlijc gheboren es ende gheboren sal werden dat moet al pine ende arbeyt hebben tot aenden ioncxten daghen des ordels ouermids eenre erfsonden wille dat adam ende eua gods ghebot braken ende contrarie wrachten den wille gods echter ten derden male soe segghic v dat aldus es met alden ghenen die daer opden dach van heden werken ieghen den wille gods oft teghen die ghebode gods oft ieghen die ghebode der heilegher kerken ende oec enich eertsche dinc minnen bouen gode oft gheijc gode oft meer dan gode siet dese menschen die aldus aueghekeert sijn dese werden oec swaerlijc ghepineget beide inden gheeste ende inden vleessche want hoe vele quader gheloost datse driuen nochtan en connense haer ghenuchte niet vol doen noch volkinnen haer houerdicheit haer ghiericheit toren nidicheit gulsicheit traecheit oncuyscheit dese vij dootsunden die haer ziele totter doot wonden nochtans en moghense harer wallust niet volbringhen oft volpleghen te gronde ghelikerwijs dat de dewangelie sprect vanden verloren sone want hi hadde gherne versaedt ende verwolt gheweest met verkens ate maer het en mochte hem niet gheschien ende dat comt daer bi al dat inder werelt es dat en mach eens menschen begheerte niet volsaden want het en vermach anders nyemant dan god allene noch vorweert soe vindic ten vierden male een andere groete menichfuldeghe scare van menschen die oec dicwile ghepineghet ende swaerlijc ghequelt werden inden vleessche ende inden gheeste naden redeliken deele dat sijn goetwilleghe scinende menschen die gheerne half weerlijc ende half gheestelijc souden sijn ende in beiden siden ghemac houden ia wisten sijt hoe toe bringhen dat sij der werelt ende den creatueren elluttel behaghen mochten in eersamheiden op deen side ende oec gode op dander side siet dese menschen hebben titelijc goet te lief om haers lichaems gherief ende gode soudense oec gherne lief hebben dats haer ziele te bat hadde alse hier niet langher sijn en moghen soe soudense wel gherne te hemelrike comen ende aldus gaen dese menschen in beiden siden manc al houtende cloppende soe vallense hier soe vallense daer ende staen altoes op enen twiuelike waeromme datse haer consciencien niet ghenoch en doen daer omme en connense noch ten eenen noch ten anderen gheheellijc gheraken oec sijn dit die ghene daer iohannes af sprect inden boeck der heymelijcheit vergaue god dat ghi waert cout oft heet mer nv sidi lau ende daeromme soe beghinne ic v te spouwen wt minen monde dat sijn die ghene die langhe iare gheestelike gheschenen hebben ende in lanc soe meer verswaren ende vertreghen gode te minnen ende hem enich andere dincskens bat beghint te smakenne daerse haren vliet oft haer herte met liefden aen keeren dese menschen spuut god wt sinen monde want sijn gracie die vergheet te niete in hem ende daer omme bliuense lau al eest datse yet goets van buten werken na haer sedelike oude ghewoente god en smaect hen van binnen niet om datse anders oft elre troest sueken dan in gode dese en moghen seker gods niet ghesmaken echter die vijfste maniere van gheesteliken menschen die oec swaerlijc ghepijnt ende ghequelt werden beide in ziele ende aenden liue ende oec na der tijt ewelijc selen bliuen helsche ellendeghe catyue dit sijn moneke nonnen ende mendicante abde abdissen ende alre hande hoeghe gheestelike prelate die heden daechs alsmen scrijft m ccc lvj van soe quaden onneersamen staete sijn datse wel moghen heeten in allen manieren sviants dienst bode ende sduuels legate wan menegherande state der religiosen menschen ende hoe qualijc dat prelate ende ondersate haer ordene ende regele houden dat xvijste capittele nw merct haer teekenen welcse sijn die haer ordene ende oec haer regule qualijc houden seker sy sijn herde licht te bekinnene want haer teekennen die sijn bi na alder werelt oppenbaer want men machse metten vin ghere tasten ten yersten male vanden prelaten daer na vanden ghenen die cloesters ambacht houden te cleynder baten ten derden male vanden convercieren daer machmen luttel doechden aen visieren die prelaten horic lyen datse al meest die quaetste sijn van alder abdien want sy houden haer ordene qualijcste om datse haren conuente cranck exempele gheuen ende niet voergaende en sijn al haren conuente met heileghen leuene dat hen sonderlinghe toe behoert want sy sijn thooft van alden leden ende daer om soudense al haer moneken goet exempel gheuen seker diet wel besiet des doen die prelate lettel oft niet maer sij willen grote heerscapie driuen ende scossen ende brossen ende eten ende drincken ouertullichlijc in haer cameren allene selden comense int ghemeyne want daer heeft elc sijn eyghen proper allene vanden prelaten maghic v callen want si duncken mij donghemeynste van allen ten ghetiden noch te chore noch ten reeftere noch oec ter ghemeynre cokenen en comen die prelaet als niet dit sijn alle quade teekenen diet wel besiet want ic weet wel seker dit mosten die prelaten selue ende oec die grote heren ghedaets daghelijcs ter ghemeynre coekenen ende oec teere spisen ende tenen drancke gaen sy souden die noetdorft doen beteren saen maer die arme broeders ende die nouicien ende die conuentiere hebben die grote heren soe ondiere datse oppenbaer niet kicken en dorren dats gheen wonder daer es deen arm ende dander rijcke dits nader werelt al duuelijke selc heeft daer luttel selc vele die grote heeren iaghent doer haer kele die prelaten segghen noch meer si en connen scouents noetdorft niet voldoen in neghenen keere wat hulpe dat ict v verhale si en lieghen niet een maer altemale want wouden die prelaet ende die daer machtich sijn van groten state alle die cleyne potte dats haer lijftocht goet ende oec haer vele pont grote diese besunder hebben alle inden ghemeynen pot slaen soe worde haer noetdorft te hans voldaen maer neense niet al soudense half bederuen si lietense eer van hongher steruen ic weet wel dat den cloesteren en ghebrake gheen tijtlijc goet en waren die prelate niet soe houerdich ende soe ghelijc der werelt in behaghelheide ende soe onvroet want stonden die prelaete na scloesters orbaer ghemeyne ende sochtense meer haers conuents ziele salicheit dan tijtelijc goet soe warense suuer ende reyne mer des en achtense noch een noch ander want om des conuents lichaemlike noet en gheuense als niet ende vander zielen noet es hen noch min gheschiet want van gheesteliken stucken soe sijn douerste prelaete al doef ende blijnt hier sijn doerdenen alre meest bi gheschint nu voerts vanden middelsten heren die scloesters ambacht onghetrouwelijc hanteren prioere proefste scriueren kelnere seker dese moghen hem wel vereysen ende verueeren want ic hebbe wel vernomen ghesien ende ghehoert dat dese vanden ghemeynen goede maken grote moert si stelent si roeuent eest heimelijc soe oppenbaer waer sy connen ende moeghen alle daghe dat treckense ende rouense den ghemeynen conuente algader aue die daer die sware ghetiden ende den laest vanden choere moeten draghen constense si soudense spisen ende voeden met slike ende met draue achaerme dit dunct mij iammer groet dat die ghene die gherne vrilijc gode dienen souden niet en hebben haer daghelijcs broot ende dat die dieven die dambachte draghen wel terdendeel iaghen doer haer vette craghen oft si gheuent haren vrinden soe maghen ende werliken princen diese ouerdraghen oft si gheuent bandersiden quaden oneersamen wiuen mer vanden alder quaetsten willic swighen nv hebben dit wel die couente in beiden siden verstaen die daer oec selden ghemeynlijc oft ghedaets te chore te reeftere gaen ende en connen des gheenssins met vreden ghedraghen noch gheliden dat haer abdt ende die ambachs liede soe grote perde ende soe groete heerscapie bouen hen driuen ende nochtan soudense merghen oft ouermerghen dat selue doen oft alsoe quaet constense comen in haren staet ende hier toe suekense meneghen scalken heimeliken verborghenen raet ghelikerwijs dat di werlike liede na haer heerscap poeghen siet alsoe soudense hen gherne ouermits haer houerdicheit deen bouen dandere hoeghen ende hier omme viel lucifer van den hoghen om dat hi lieuer hadde gheweest heere dan knechte daer omme dede hem god sijn rechte hem ende alle sinen ghesellen die werp hi ouermids haer ouermoedicheit inden gront der hellen hier omme soe segghic alle gheesteliken menschen sijnt moneken sijnt nonnen eest in oerdenen eest daer buten wiese sijn die lieuer hebben te sijn in gheesteliken state bouen dan onder oft here dan knecht oft een ouerste vrouwe dan deerne oft dienstbode alle der andere hen es noch seker onrecht ende oec en sijn si niet werdich voer gode datmense prelaet maecte oft daer toe vercose alsoe langhe alse hen soe van binnen gheuoelen datse lieuer hadden een haer male groot bouen dan onder te sine ende si en waren oec niets niet weerdich voer gode datse gheestelike menschen hieten ya die ghene die wouden dat dat regement vander abdien oft oec van enegher prelatien aen hen stonde te berichtene want van houerdicheit en van ouermoede om dat haer bi na elc wilt hebbe na dat ghi ghehoert hebt in enegher manieren een bouen sijn den anderen in ordenen ende oec om dat den sueken dunct dat hi wijs oft vroet oft machtegher oft bat gheboren oft beter clerc es ende om dat hi wilt datmen emmer yet van sinen persone houde in enegher sonderlincheit bouen den anderen alsoe waer een yeghelijc gherne douerste ende meest maer luttel vintmenre die de minste ende dnederste ende doetmoedichste ende die verworpenste begheren te sine vanden condicien der goeder prelaten hoe si hen hebben souden xviij capittele die prelaet souden dechterste sijn in oetmoedicheit ende die vorste in caritaten eersamen exempelen ende die ghemeinste in caritaten ende in mildicheit ende ghenadich ende goedertieren in berispinghen ende verduldich ende ghedoechsam sonder wrake ende sonder anschel in alre tribulacien die weder op hem gheuallen mochten vander condicien der goeder monieken ende nonnen ende hoe dat alle quaet voert comt inder religien vter verheffinghen der houerdien xixste capittele oec die monicke ende nonnen die souden onder werpen ende ghehoersam sijn tot in die doot toe altoes lieuer doen haers prelaets wille dan haren eyghenen wille ende si souden oec van buten ende van binnen sonder eyghen proper sijn ende leuen ya datse altoes alsoe bereet souden sijn van buten ende van binnen haren prelate gheuene wat dat sijs hadden als te behoudene waert dat hijt hebben woude ende hijt sinen subiecten yessche ende monike ende nonnen ende papen ende oec alle die ghene die suuerheit ende reynicheit des lichamen gheloeft hebben ende daer toe gheordineert sijn die selen hen seluen met seker soberheit beduinghen ende breydelen van alre oncuyscheit ya wat datse vleesschelijc metten lichame niet doen en moghen dies en selense van binnen gheen sins niet begheren acharmen des ende des ghelijc blijft soe vele achter dats gode moet ontfermen in sijn rijc ya ende ghelikerwijs dat ic eer sprac ende seide vander opdraghender ouermoedicheit om dat wi onbeleeft ende onghestoruen sijn ende oec te vele van ons seluen houden ghelijkerwijs dat sinte pauwels sprect dat wi yet weenen sijn siet van desen ongheualleghen wanen sijn om dat den mensche dunct dat hi yet es oft vermach oft wilt sijn bouen den anderen hier af comen bi na alle sonden hoeuerdicheit ghiericheit haet nijt wrake ansel toren strijt weemoedicheit onvrede stijfmoedicheit achtersprake quaden verwiteliken onbedwonghene worde die den euenkersten aen sijn lijf oft aen sijn goet oft aen sijn ere spreken ordeel valsch ghetughen sweren lieghen bedrieghen oneendrechticheit twijst ende onghemeijnheit beletsamheit der caritaten onuerdrachelijcheit wrimpinghe onsprekinghe murmuracie swaerheit erheit grellicheit stijfheit wreetheit scalcheit onwillicheit vremt discoert onderlinghe partye cleyne bruederlike minne siet des ende des ghelike van alselken quaden teekenen soe sijn dordenen heden daechs al vol ende alte sere besmet want dits onder hen haer inwendeghe quade verborghen voetsel ende haer duuelike spise ende dit comt altemale van inwendegher houerdicheit ende van ouermoede want het es beide in ordenen ende oec daer buten onder ander gheestelike volc bi na al discoert ende partye want twee cluseneren die mer onder hen beiden allene te samen en wonen si draghen haers dincs onlanghe ouer een ende dat comt hier bi deen en wilt den anderen niet wiken maer elc hadde lieuer bouen dan onder te sine here ende potestaet te sine dan knecht dats der houerdegher mensche recht ende dan behout die hoet here altoes die cluse mer die knechte die na comen sijn die moeten rafusen ende wt gheworpen werden want ouer den nedersten tuyne gheetmen gherne tierst echter clusenaren ende derde mantelaren int ghemeyne si en draghens oec niet wel eens echter derde broeders ende broet bogaerde int ghemeyne die en draghens oec niet wel eens die sellebroeders entie andere broet bagaerde die buten in herberghen wonen die en draghen oec tshaers niet ten besten ouereen alsoe en doen die broet bagaerde ende dweerlike paepscap ende die biddende ordenen dies seker sijt hier tusschen es altoes en verborghen ansel ende nijt paepscap ende die vier biddende ordenen dese sijn oec contrarien in woerden want het heeft den prochianen onweert dat haer volc daer om raet oft bichten gheet om dat si meeder clerken heeten bouen hem maer des en willense hen niet bedachten datse haers selfs volc qualijc ende onghenadelijc berichten ende dit moeten die mendecante dats die biddende ordenen voldoen hebbic vernomen want si hadden lieuer xx rike baghinen dan twee gheestelike sonen der mannen wiue latic varen die soudense oft god wilt noede ontparen doch aen die sonen comense noede maer aen die gheestelike dochteren en sijnse niet bloede dies heeft die duuel deel datse die soe vrindelike nemen bider hant ende sittenre soe langhe bi inde pant echter die vier biddende ordenen die sijn oec onderlinghe nidich ende contrarie groot want constense si souden deen den anderen preken ter doot en wetti wat dit doet haer ghiericheit haer houerdie ende ouermoet daer omme eest datse in beiden siden preken ende callen elke ordene soude gherne dat volke te haren gheriene wert trecken met allen ende hier omme prekense som wonderlijc dinc wt haren sotten hoefde ende selsene onorbaerlijcke saken hoese den volke moeghen behaghen wat menschen die hen seluen preken om haer eyghen ghewin oft gheestelike ere ende deer gods ende svolcs salicheit niet en sueken die sijn vermalendijt die tfolc aen hen met smeekinghen ende met heymeliker liefden halen mer die sijn salich ende ghebenedijt vanden monde gods die ghene die alle menschen ouermids caritate van hen wisen ende leeren den wech te gode weert want dese menschen hebben altoes deere ende den lof gods inder herten ende gods vrede inder consciencien ende waerheit inden mont ende caritate inder hant ende verduldicheit in tribulacien ende oec eersam exempel inden seden siet waer die vj poenten met eenen mensche ghedaeds regneren daer in rust god ende die gracie gods werct in hem ende hi wert gheleert inden heyleghen gheest ende hi wert verclaert metter wijsheit gods ende hi es woenachtich inden hemel bi den nighelen ende hi wert onthouden ende ghespijst ende gheuoet in die edele godlike wonden ons heren ihesu cristi daer halen dese menschen haer gheestelike verborghen inwendeghe aes ende oec en sueken alselke bloete af ghescheidene menschen als dit sijn tshaers niets niet in ghenen dinghen inweert noch wtweert ia noch aen gode noch oec aen gheen creatueren want si sijn wt vloyende ende ghemeyne alle menschen si en behouden oec niet propers mer god selue hi es haer proper eyghen ende daer omme sijnse vri ende ongheuaen ende onghehouden van allen dinghen ende wat dese menschen aen gode sueken oft bidden oft eyschen dorren met vriheiden ende met verhauenen ghemoede dat gheeft hem god te hans sonder biden alles dies hen noet es dat doet god ende c dusent werf meer dan si ghebidden oft begheren moeghen want principaelste bede ende al haer offeninghe ende oec al dat si begheren moghen in tijt oft in ewicheit dat loept te male daer op dat gods wille ende sijn eweghe eere in hem gheschie ende ghewracht worde in alle menschen siet dit es bi na nacht ende dach sonder onderlaet dier menschen inwendeghen roep ende haer begheerte ende oec haer gheestelike stemme werweert datse henen gaen oft keeren gods roepen dat en cesseert nummermeer in hem ende wat roept dese godlike hoechste stemme gods in ons ende in alle die ghene die haers bloetelijc ende eenvoldelijc waer nemen connen inden gheesten ende inder waerheit menich edel wonderlijc wonder bouen wonder soe roepse maer haer alre hoechste intreckenste roep in enicheit dats laet alle dinc ghewerden ende varen daerse varen moghen ende volghet my simpelijc allene enichlijc na buten alle niete ende iete dat ghemaect oft ghewracht oft ghescapen es ia ende blijft allene bi my ende wes oec niemant anders ghehoersam noch onderwerpen noch onderdaen dan my allene als dese mensche es comen te deser hoecheit soe roept dit ende eyscht dese hoechste stemme gods sonder onderlaet in allen dinghen die haers blotelijc bouen beelden ende bouen formen ende bouen alle wisen van inwendegher oeffeninghen enichlijc ende eenpaerlijc waer nemen connen na den inder oft innerste deele des gheests bouen alle na volghende hemelsche beweghinghe maer ic segghe v dit wel voer waer daer toe dat deser intreckender ghehoersamheit gods niemant hier inder tijt noch in desen sterfeliken leuene ghenoch en es ia noch oec eenpaerlijc ghenoch sijn en mach altoes bi bliuende dat waer onmoghelijc want natuere noch gracie gheen van beiden en hebbens in dat enich mensche altoes bouen beelden ende bouen wise altoes ghewandelen oft eenpaerlijc ghebliuen conste sonder verwandelen het waer onsen here god wel moghelijc te gheuenne maer het en heeft nieman anders ghehadt dan ons here ihesus cristuc allene god ende mensche ende oec ons lieue vrouwe die reyne maghet maria si werter altoes bi behouden ouermids godlike gracie in een aencleuenden ghebrukelijc scouwende leuen van contemplacien ende dat was ende es die sake dat die moeder gods ons heren ihesu cristi nie daghelijke sunde en dede want in marien ghepeys noch in haer preciose ymagenacien en mochte hen nye vremt henderlike beelden noch verscinen ydelijc ya noch in wtwendeghen noch oec inwendeghen sinnnen alsoe was marien ghedachten ontbloet ende gheopent altoes sonder onderlaet tontfane dat weeselike beelde gods ende hier omme soe antwerde maria ende sprac totten ynghel datse gheenen man en bekinde want maria was versekert van allen scadeliken becoringhen ende si was oec los ende vri altoes verhuedt ende onthouden van allen vremdeliken in valle alsoe dat marien herte noch haer puere ymaginacien noyt ontvrijt noch verbeelt en was alsoe vele als een cleyne seempsadeken groot es maer dit en mach ons niet ghescien dat maria hadde want wi werden dach ende nach swaerlijc aengheuochten ende ghequelt met vremden quaden onnutten ydelen in vallenden ghepeysen want ons ymaginacie die es alsoe bereet tontfane quade beelden als goede beelden vanden scouwenden ende werkende leuene dat onse lieue vrouwe beide tsamen hadde dat xxste capittele maer nv suldi voert merken al was dat sake dat maria was los ende ledich onghehindert van quaden beelden ende datse oec daer toe altoes conste sijn ende sien ende wandelen bouen beelden siet nochtan en stont maria niets niet los noch ledich toeffenen goeder inwendegher beelden noch oec goeder wtwendegher sinliker beelden ende daer omme was maria altoes wassende ende toe nemende ende oec verdienende in beide siden ia van buten ende van binnen naemse edelikere ende hoechlikere toe in allen doechden van heilicheiden dan noyt enich ander puer mensche dede want maria mochte altoes toe nemen ende winnen mer si en mochte niet verliesen si stont altoes ter gheesteliker vromen mer niet ter scaden want wat dat maria in die eenwoldeghe ghestilde crachte haers gheests ontfinc oft ontfaende was ouermids dat eenwoldeghe inspreken der drijheit gods bouen beelden ende bouen alle wisen was si verlicht ende verclaert ende daer na regeerese al haer leuen dat ordelijc in beelden ende doechsamen redeliken wisen te veruolghene ya alsoe verre alsijt na dedeelste deel der gracien ende oec haer verlichter redenen begripen conste met inwendeghe claeren ghemerke godliker bescouwinghen ende des ghelike ghesciede oec sinte pauwels want na dattene god hadde ghetrocken inden derden hemel bouen hem seluen in een niet wetenheit sijns selfs ende hi weder te gronde op hem seluen ghelaten ende verlaten wert allendichlijc ende arm beroeft van allen troeste siet doe woert meer moeste sinte pauwels alle dat namaels aernen ende met groeter tribulacien veruolghen ende verarbeiden tot in sijn doot toe ouermids werkelike gracie ia eer sinte pauwels met volcomenen heileghen doechsamen doeroefenden leuenne toeghewesent ende gheestelijc gheerft wert tot in dat seluen grondeloese goet dat hem vore te vergheefs sonder middel vertoent ende gheopenbaert hadde gheweest want dies ghelike dat sinte pauwelse douerste der godheit gheoppenbaert wert alsoe en vintmen van niemant el bescreuen want sinte pauwels wert veel anders ende oec in eenre andere voeghen ghetrocken dan onse lieue vrouwe die suete moeder gods want onse lieue vrouwe die reyne werde moeder gods ihesu cristi si wert van haren kintschen daghen op ghespijst ende gheuoedt ende oec gheuoestert in alre volcomender heilecheit van doechden een keersdraghersse ende een wtuercorne moeder gods te sine want maria was metten gheeste inder godheit ghewesent ende ghewortelt ende met sueter ghestedegher aencleuender minnen ghebrukende in ombeweechliker rasten want maria was werkende ende ghebrukende ende rastende deen bouen dander teenre tijt ende op een vre in haer seluen wrachtse met gracien ende met middele ende in minnen wasse sonder middel gheenicht gode in ghebrukene ende bouen haer seluen was maria rastende ende oec wonende in gode bouen haer seluen ende alsoe stont maria vol van gracien in haer seluen ende verreicte met dier seluer gracien glorie en eweghe salicheit bouen haer seluen siet ende alle dit mochte al noch op den dach van heden eenen goeden mensche ghescien dade hi sinen dinghen recht ya al wrachte hi oec ghedaets goede wtwendeghe werke in dien dat dinwendeghe toekeer te gode niet verbeelt noch belet en werde met onvrien ghedachten want men mach wel beide te samen scouwen ende werken ya die ghene dier alte luttel es die bloet god scouwende leuen in ghebrukeliker minnen beseten hadde ghelijker wijs dat dat maria dede hem soude inkeer ende wtkeer beide euen ghelijc staen na den alre liefsten wille gods consten wi alle goede dinghen vrilijc ter eeren gods ghewerken sonder ons seluen iet daer in te suekene hoe dat sinte pauwels ghetrocken weert in den derden hemel ende weder op hem seluen ghelaten dat xxiste capietele maer nv willic v coert voert segghen hoe mijn here sinte pauwels ghetrocken wert ende weder op hem seluen ghelaten wert ende hoe ende oec in wat manieren dat alle menschen van gode ghelaten werden want vander ghelaten heit gods behoert sunderlinghe toe onser materien af te sprekenne hoe die sonne segghic noch na half braecmaent neder gheet inden kreeft ten yersten male van sinte pauwels want god bekeerde sinte pauwelse alte wonderlijc met crachte daer hien sloech ter neder ende beroefde hem sijnre wtwendegher sinne ende oec sijnre inwendegher sinne ia oft god wederhielt hem alle sijn crachtelike sinne beide van buyten ende van binnen dat hi sijns selfs in ghenen sinnen orberlike ghebruken en mochte noch oec en conste werkelijc op dien poent dat sijn gheest ende niet sijn lichaem in eenen oghen blicke wert ghetrocken ende ouergheset bouen hem seluen ende buten allen ghescapenen dinghen wert hi gheuoert inden derden hemel in eenen ontoeganckeliken lichte oft in een ombekinnesse bouen bekinnesse alre creatueren ende oec alre ghescapenre gheeste daer niemant met hem seluen toe comen en mach noch en can het en werde hem sunderlinghe gheoppenbaert ende ghetoent sonder middel van gode ende oec te hans cort daer na wert sinte pauwels weder op hem seluen staende ende te gronde op hem seluen ghelaten ende doe was hi arm ende allendich ende en hadde niets niet toe te vane noch hi en conste niet versinnen noch oec gheweten wat wonder dat hem gheschiet was alsoe wonderlike onsprekelike wel hadde hem te moede gheweest nv na dien dan dat sinte pauwels ghetrocken wert bouen hem seluen ende oec na dien dat hi weder ghelaten ende verlaten wert in hem seluen maecte dit sinte pauwels yet heilich oft verdienlijc dat sunderlinghe wonder dat met hem ghewracht hadde dits die vraghe seker op dat my niemant en va noch en begripe yc ween wel neent na minen verstane in egheen van beiden want inden trecke noch inder ghelatenheit dat god paulus op hem seluen liet in desen tween voerloependen teekenen en verdiende hi niet want gode vore in hem wracht sonder sijn toedoen maer in den derden teekenne doe saulus paulus sprac ende met sinen vriwilleghen consente van binnen begrepen ende ghbeuaen hadde here here wie oft wat wildi met my doen oft wat wildi dat ic doe daer in dier gront ghelatenheit doen hem paulus te niette onder die vri moghentheit gods werp ende gaf hem seluen te wille ia te male sonder enich eyghen verkiesen onderwerp hi hem den wille gods ende liet hem te gronde onder die bekeersamheit gods alsoe dat god voert meer met paulus wrachte na kersten wet der caritaten ons heeren ihesu cristi wie wie ende wat hi selue woude siet ende doen wert paulus te hant verdienende goet ende heilich daer hijt kersten gheloeue ontfinc ende ontfaen hadde in sijnre zielen ende oec wert hi mede verlicht ende verclaert van alre doelnissen der donckere onghelouicheit dat was op die selue vre ende inden seluen oghenblic doe paulus den edelen preciosen name ons heren ihesu cristi van binnen in sijn herte begreep ende begrepen hadde te leuenne ende sijns te beliene tot in die doot toe ende oec ontfinc hi daer dnuwe testament der heilegher kerken in sijnre inwendicheit toten ouden testamente der ioetscher wet want paulus was alsoe ouernemelijc vaste ghefondeert in die ioetsche wet der gheboden gods ya bouen andere menschen begrijp dat hijse om steruen noch om leuene niet en woude laten destrueren ende hi dede wel in dien ende oec was hem recht want paulus meynder simpelijc gode in dat die ioetsche wet staende bleue mer dat hi in dander side die wet ons heren ihesus cristus verderuen woude in desen was hem oec onrecht want doude wet die en wedersprect die nuwe wet niets niet in gheenre stat maer doude testament ende oec die propheten gheuen gheynlijc een ghetughe des nyewen testaments ende der salegher toecomst ons heren ihesu cristi want doude wet was voer cristus tijde goet ende heilich ende oec al noch op den dach van heden esse goet ende heilich ia na wise der tien ghebode allene die moyses yerstwerf ontfinc van gode op den berch van synay want die x ghebode gods die sijn al noch sunderlinghe alle menschen sculdich te houdene ya alse wel nv alse doen waren maer alle die andere menichfuldeghe figueren dier licht wel iiijc was daer die ioden toe ghebonden waren die sijn langhen tijt te nieute vergaen ia op den seluen dach doen cristus sterf des wel leden es mccclvj iaren siet doen verghinghen al haer menichfuldeghe ghebode sonder allene die x ghebode gods die sijn ons bleuen van ouden testamente want die x ghebode gods die den ioden biden yersten gheset waren siet die worden hen daer omme ghegheuen om datse daer na heilichlike ende gherechtichlijc leuen souden maer doe ons here god sach ende vernam datse verkeerden ende si die x ghebode qualijc ende onlanghe wel hielden siet doen gaf hen god ons here noch wel iiijc andere ghebode ende wonderlike figueren die in hen seluen lutter aen hadden ende dat en dede god daer omme niet sprect een leerere om datse dies te heylegher oft te heylichliker leuen souden maer dat sier bi ghequelt worden ende oec mede van anderen grouen noch meeder quaetheit bi behuedt bleuen want die ioden die waren ghemeynlijc soe grof ende soe plomp van verstane datse al haer oeffeninghe ende haer offerande daden ouermids groue wtwendeghe sinlike dinghen scapen voghele calueren ende al selkerande beesten dat was der grouer ioden offerande altemale was haer dinc met figueren ende grouen ghelikenissen ende oec plach ons here god in doude wet groete teekene ende openbare mirakele metten ioden te werkene ende oec sonderlinghe victorien haddense ieghen al haer viande die hen deeren mochten soe beschermese god siet ende nochtan hoe vele ghebode oft hoe vele wonders dat god met hen wrachte nochtans waren quaet ende bleuen quaet ende sijn noch opten dach van heden alre quaetste ende in lanc soe meer verblindense ende vergrouense in alre quaetheit ya seker dit es cleyn wonder ende dits valsch peticie mereuelder dat dat ioetsche volc ende oec die heydene sere vergroeft ende verblint sijn worden van cristus tide die wel ouerleden es mccclvj iaer hoe sere alle staet vanden menschen gheestelijc ende weerlijc es verkeert ende van haren eersten oerspronghe ghegaen xxijste capittele want merct tvolc ghemeynlijc van bouen tot beneden dat nv inder werelt es te beghinnen aen douerste hoet nedergaende totten planten vanden voeten ia beide gheestelijc volc ende weerlijc volc monike ende nonnen entie biddende ordenen die corten tijt hebben ghestaen maer c ende lxxx iare siet nochtan en duncken my gheen liede soe sere vergroeft noch verkeert noch oec soe sere verre van haren yersten oerspronghe ghetorden als die mendicante sijn ya na corten tijt dat sy ghestaen hebben ende dat sy souden sijn van rechte een spieghel van heilicheiden bouen al ander ordenen ya ende oec alle maniere van volke dat heden daechs kersten heet ende kersten name ontfaen heeft dat es alsoe sere vergroeft ende verkeert ende oec verwandelt tot alrehande quaetheit deen metten anderen dat schijnt dat die werelt noch oec dat volc ghemeynlijc inden dusentichste deel noyt soe doer quaet noch soe malicioes en wert sint dat eertrike ghestaen heeft en was die werelt cume inden dusentichsten deele nie soe dispijt noch soe grof van alrehande sundegher quaetheit want alle manieren van quaetheiden die sijn biden hoechsten comen ende waer omme soe en plaecht dan god nv dat volc niet opter stede ghelikerwijs dat hi wilen eer dede in doude wet ocht waer omme en doet god niet groete teekenen ende mirakelen te hans haestelijc ende saen dits nv der lieden segghen die achter straten gaen trouwen dits herde sottelijc gevraecht ende ghesproken ende en merket tvolc niet des dat wilen eer inden beghinne der heilegher kerstenheit soe veel teekenne ende plaghen ende miraculen sijn gheschiet nochtan soe en hulpet al gader niet hoe soude god meer teekenen oft mirakelen connen begaen dan hi voermaels heeft ghedaen dit hebben die crergie ghemeijnlijc inder heilegher scrijft wel ghesien ende verstaen die nv letter gheesteliker vrucht daer af ontfaen oec sprect augustijnus dat die menschen alre meeste te verwonderenne sijn die noch teekene oft wonderen begheren te siene nochtan gheschien noch groete teekene opden dach van heden wille wijt merken alst ye ghedaden want en siedi niet van bouen tot beneden hoe anxtelijc ende hoe iammerlijc dat deen kersten mensche deen danderen plaecht wie dat een hellewert bat mach hi doet den anderen ontrouwe oft euelen dach want elc corbelgeert ende roeft den anderen waer hi mach tvolc schijnt bi na al sonder wet ende sonder gottelike vreese ya alsoe scandelijc ende alsoe vermalendidelijc leuet tvolc deen biden anderen in hate ende in nide in ghiericheit ende in houerdicheit rechs als oft noch god noch helle noch ziele noch hemelrike noch gheen vagheuier en ware ya die paus die van rechte alle dinc na der apostelen staet ten besten weert ende ter meester heilicheit weert souden keeren siet omdat hem dunct dat hi inden stoel der moghentheit es gheset van gods weghen soe comt hi ten yersten male van bouen needer weerts ende corbelgeert sijn bisscopen tsijnre ghierigher cameren behoef die nummermeer volmaect en wort ende als dan die andere bisscopen die oec hongherich ende magher sijn comen in haer lant soe gaense oec haer papen plucken ende corbelgeert al te hant echter eens des iaers als die landekene roeuen ende senten comen soe doense des ghelike dan soe moetent allene die arme leeke ontghelden ende lutter die rike oft selden si nemen van iaer te iare den lieden tgelt vten handen ende laten den duuel haer ziele te pande want anders en correngeert men heden daechs met gheenre penitencie als niet dan dat men vaste voert na den penninc spiet want hoe vele prouenden dat hebben nemmermeer en selense enen penninc ontsegghen mer eer sijs enen penninc vander liede sonden souden achter laten noch souden sijse eer verbannen ende verwaten echter gheordent volc monike ende nonnen die wilen eer in groter heilicheit ende in leuen van contemplacien worden begonnen acharme dats bi na al te niete vergaen ende nochtans soe ghedoecht die almechteghe god haer duuelike quaetheit sonder verslaen biddende ordenen dat sijn mendicante seker dat schinen bi na al trawante want mochtense in enegher wijs die noetdorst des lichamen vercrighen si lieten die predecacie wel achter bliuen want der liede salicheit noch deer gods en suekense als niet mer hets na die lichamelike proyen datmen spiet want ic hebbe wel vernomen alsi eens oft tweewerf des iaers te dorpe comen dat sy die arme liede met soe groter scandeliker naganghelicheit van beeden corbelgeeren het conste cume enich mensche verseren want haer grote scandelike claghe diese driuen dat doet den armen lieden van sceemten gheuen letter gheuen hen armen lieden om gode die rike doen sijs yet dats dicke om deere der werelt diet wel besiet wilen eer doen dordenen heilichlijc leefden in allen tiden dat si dicke meer ontseiden dan sijs namen doen was haer leuen gode bequame mer achlasen als nv die heilicheit es vergaen soe laetse god op hen selue staen iammerlijc carmen ende claghen met groter scande hen die gheestelike liede ontdraghen echter de derde manteleren die moghen hen oec wel verveeren ya die ghene die daer loepen heer en teere van lande te lande ende sijn der werelt een spot ende een scande want dit proeuic v bi dien haer dinc es bi na al clappinghe ende tuyschernie echter des ghelijc swesteren ende lollaerde dese moghen hem seluen oec voer gode wel ontsien want vele essere die den armen schijn van buten draghen het waer hen beter datse saten ende wauen ende wonnen haer broet ghelijc dat die hoghe leerere paulus dede met sinen handen dat ware hen seker beter dan datse loepen bidden van lande te lande want hoe grote ellendicheit si van buten driuen dat en doet hen gheen inwendich armoede des gheests vercrighen want hoe veel goeder werken dat een mensche van buten oft van binnen doet aecht hi dat alsoe vele als een cleyn seempsadeken groot soe en quam noyt ghewarich armoede des gheests in sinen moet voert maghic v segghen dan van clusenaren want my duenct datse slechten den speelman want si en sijn niegherincs alse luttel als thuys my es leet datse laten verhongheren die catte entie muys want wilen eer en waren die clusenaren noch die heileghe oude vaders niet soe coene noch soe stout maer si waren sempel ende ghestadich bi bliuende ende laghen langhe iaren in dwout datse niets niet vander werelt en wisten noch oec van vrienden noch van maghen maer nv willense bi na ghedaest achter straten drauen ay seker clusenaren die dicke wt loepen van steden te steden ende rinnen dese en moghen gheen ghestedeghe enicheit met gode ghewinnen want wat gheesteliker menschen die meer wtwert dan inwert gapen die en moghen godse niet gheuoelen noch oec ghesmaken wat ghaureghen cluseneren toe hoert want clusenaren staet ende gheesteliker menschen leuen dats bouen alle dinc enicheit des gheests te suekene ende oec alle menichfuldeghe dinghen te scouwene ende alle verganckelike dinghen ende oec alle creatuerlike na wandelinghe te versmadenne ende oec niet ander eyghens te hebbenne dan gode ende eweghe dinghen in ghebrukeliker minnen te besittene dat behoert sonderlinghe clusenaren toe datse hen onghehindert van binnen doer alle menichfuldeghe letsamheit vrilijc wt onuerbeelder herten ter enicheit gods keeren souden in eenuoldegher bloetheit gods bouen beelden ende bouen alle wisen van oeffeninghen want clusenaren hen es sonderlinghe tscouwende leuen metten inghelen gods doer dwerkende leuen beuolen want het behoert hen eyghenlijc toe ouermids die ghenade gods ende die hulpe ons heren ihesu cristi van rechte sijn clusenaren ten scouwende leuene toe gheeyghent maer anderen gheestelike relegiosen menschen als prelaten abde abdissen moneken ende nonnen ende mendicante ende oec alle die ghene dien gheestelijc volc beuolen es oft cueren oft bisdommen regeren en berichten moeten mits gheesteliken raet bichten prediken ende haer ghetiden ende haer ordene ende vele ander dinghen daerse toe verbonden sijn moeten hanteren ghees teliken inwendeghen ghemeynen orbaer ten euenkersten trouwen siet dese menschen moeten dicwile ende menichwerf dinnichste scouwende leuen van contemplacien laten staen ende moeten keeren ten menichfuldeghen werkenden leuenne al sonder waen ende nochtans en es alsulken mensche gheen dinc soe swaer te doene noch te latene als dat hi der hoechster naheit gods deruen ende steruen ende ontberen moet ya ende wert daer toe dicwile vermiddelt ende ghehindert ende oec alte sere veruremt ende vermenichfuldicht van vrien inkeere te gode ende daer toe te cleynen orberre soe werden dicwile eers de mensche selue waer weet sijn butenste ende oec sijn binnenste sinne ter neder ghedraghen ende te seere becommert met eertschen tijteliken dinghen oft met yet anders dat ons herte verbeeldet ende vrien inkeer te gode belet acherme nv besiet ende beiammert v seluen edele ziele want dese inwendeghe letsamheit en mach niet soe cort noch soe cleyne sijn noch oec soe onlanghe staen ya al en wert maer enen oghenblic nochtans en mochte my dese corten letsamheit tusschen gode ende minen inwendeghen mensche alle creaturen niet verdienen noch verghelden noch oec weder op richten al waer nochtan dat sake dat ic alle menschen te hemelrike brachte het waers my nochtans qualijc weert wordic enen blic tijt twtsinnich ende vervremt vander weerder minnen ons heren ihesu cristi want ic en ontsie noch en vreese gheen dinc meer dan vremde onghestadicheit ende mijn ziele en suect noch en mint gheen dinc meer dan ghestadeghe eenwoldeghe bibliuentheit gods ende oec es alle menichfuldicheit ende commerlijcheit des herten te scouwene ende te vlienne waer dat men can en mach om innicheit ende eenpaerlike bibliuentheit met gode te behoudene want mijn arme ellendeghe ziele en mach nemmermeer vrede noch raste hebben in deser werelt ia met gheenen dinghen dat god ye ghesciep oft dat onder gode es dat en mach hare alte male niets niet ghenueghen si en rustet in dat datse mint oec sprect salomon dat gheen raste en es onder der sonnen paulus seet oec wi en hebben hier gheen bliuende stat augustijnus heere sprec hi du hebs my ghemaect sonder my ende mijn ziele en mach niet rasten si en come weder te di hoe dat die mensche scouwen sal alle menichfuldicheit deser werelt die gode gheheelijc leuen wilt dat xxiijste capittel hier omme soe segghic v noch wildi uwer zielen alle raste ende vrede hebben ende ghestadeghe eneghe bibliuenheit met gode behouden soe radic v met groten neerste bouen alle dinc dat ghi scouut ende vliet beide van buten ende van binnen alle commer des herten ende wandelbareghe dinghen ende oec alle vremde creatuerlike na wandelinghe mer bouen alle dinc ende bouen alle eyschinghe des vleeschs soe es dwijf meer te scouwene ende te vlien ende oec haer heimelike na wandelinghe es meer tontsiene dan enich wtwen dich ander dinc den ghenen die een suuer reyn meechdelijc leuen leiden wilt oec noch om een ander sake ende daer toe om veel saken soe es enen gheesteliken mensche seer grote noet die gode gheheellijc ende al leuen wilt dat hi scouwe ende vlie alle menichfuldicheit deser werelt want die mensche en can heden daechs bi na als gheenen ghewareghen gheesteliken orbor noch profijt ghewerken onder tvolc in anderen menschen daer omme pijnt v gode ende v seluen ende oec uwen kersten te leuenne in inwendegher caritaten ende een yeghelijc berespe ende bescelde ende ordeele hem seluen want seker tvolc es heden daechs ghemeynlijc soe houerdich ende soe ouermoedich in alle manieren soe seere op sijn eyghen goetduncken ghekeert dat lutter goets iemen vanden anderen begheert berespt oft gheleert te sine in enegher sonderlingher wijs want dat v messteet ende oec my mesteet ende wat elc doen ende laten soude siet dit machmen qualijc heden daechs iemenne in sijn aenschijn segghen ya noch in bichten noch buten bichten noch oec heymelijc noch oppenbaer soe wilt luttel goets iement wederstaen noch oec wederprueft sijn daert elken aen sijn eyghen beghint te ruerenne ende te nopenne trouwen dat verdriet ons te hoerenne ende te lidene maer datmen enen anderen seet ende leert dat hem mesteet dat hoert men eer ende blidelikere al lachende na mer men laet doch wel die waerheit in ghemeyne ende oec nauwelijc ghenoch segghen behoudeliken dien damen ghenen persoen sunderlinghe met onderscheede en noeme noch en berespe op den stoel der waerheit ya noch oec in ordenen dats iammerheit groet soe machmen qualijc heden daechs yet berespen oft correngeeren het en derf oec van noede niet sijn opten stoel der waerheit yemenne sunderlinghe van sijnre quaetheit te berespene het en ware dat men berespte enen verbannenen ongheloeueghen mensche die hem oppenbaerlic sette wederstreuelijc oft onghehoersamlijc ieghen ons ghemeyne moeder die heileghe kerke maer sunderlinghe ende eyghelijc behoert dese berispinghe algader toe den heimeliken bichtuaders dat een anxtelijc dinc es te hoerne dats bichte want den biecht vaders hoert van rechte toe datse om steruen noch om leuen noch om smeekinghe ya noch oec om gheens gheniets wille gheenen mensche sparen noch verdraghen en souden die waerheit te segghene in sijn aenschijn ya ware hi hoghe gheboren soe edel vrouwe noch ioffrouwe coninc no coninghinne noch oec hertoghe noch graue die bicht vader en souden emmer niemenne miden noch verdraghen te segghene wes elken noet ware dat der eere gods ende des menschen salicheit toe behoert siet daer en soude die bichtvaders gheen lancheit van tiden noch stonde toe sparen mer die priesters souden van rechte met soe groter aendacht ende met selker sorchsamheit biechte hoeren ende alsoe minlijc haer volc berichten daer die prelate haers selfs siele voer gheset hebben als oft si te hans souden moete comen ten lesten ordeele gods ende si daer rekeninghe souden moeten gheuen voer elke ziele ende oec van alden gheesteliken goede der heilegher kerken alsoe verre alst elken min ende meer beuolen es soe sal daer een yeghelijc rekeninghe ende antwerde moeten doen in enen oghen blic van alle dien dat hi hier heeft ontfaen ende ghedaen mer die goede priesters die wel ende eersamlic gheleeft ende haer regement ghehanteert hebben na gherechticheit der caritaten ende die vij werken der ontfermherticheit gheoeffent hebben ende oec onsen here ihesum cristum alse ghelijc na gheuoolcht sijn in armoeden in lidene ende in doghene ende oec tshaers niets niet ghesocht en hebben maer altoes nauwe noetdorft ghenomen siet dese priesters ende alselke gheestelike menschen van penitencien die shaers niet en sueken noch aen gode noch oec aen gheen creatuere mer in allen dinghen dere gods sueken seker dese menschen selen sciere gherekent ende betaelt hebben ten lesten daghe selense vinden een ghenadich ordeel want cristus hi sal selue voer hen ende oec voer alle die sine spreken ende god sal harer trouwen antwoerden ende sal den goeden gheuen dat eweghe leuen maer die quade papen verkeerde bisscope prelate ende oec legate die dese contrarie leuen in hoeghen ouermoedeghen state grote heerscapie houerdie ende oec cymonie hebben ghedreuen ende den leken volke quaet onneersam exempele hebben ghegeuen ende daer toe vele prouende ende groot ouertuldich goet vander heilegher kerken hebben ontfaen cranc regement hebben ghedaen want ghewareghe correctie es onder die prelatie bi na al vergaen die prelate die selue niet soe heilichlijc en leuen maer quade oppenbare teekenen haren volke gheuen alsoe datse seluen dicwile alre best berespens ende corrigerighe behoeuen dese en moghen emmer niets niet ghewarichlijc voert andere menschen correngeren noch berespen want haer dienst ende haer ongheleefde correctie es te versmadene voer gode ende oec voer alle menschen want datse seker een scandelijc onwerdeghe berespinghe voer den oghen gods dat die ghene doen die selue haer ordene ende haeren staet qualijc ende lachterlijc houden acherme die valscher prelaet es nv soe vele in eertrike gheboren waer vintmen eneghen prelaet oft bisscop die vanden heileghen gheest sijn wtuercoren trouwen dat machmen alre best merken aen haer goede teekenne ende aen haer ghewerken want ons here cristus hi sprac selue in dewangelie aen haer vrchte seldise bekinnen oec sprect sinte gregorius dat bewisen der minnen gheleet in teekenen der werken ende op een ander stat sprac oec ons here sinen ionghers in dewangelie toe dat hise sende te predickenne ende tvolc te leerenne dat die vrucht hen bliuen soude maer seker aen dese teekene machmense alre eyghenlichts bekinnen van buten welcse sijn die cristus sent te predickenne ende die oec vanden heilenghen gheest waerlic wtvercoren ende sonderr middel gheroepen sijn dit duncken my alle die ghene daer ghi aen gheware cont ghewerden datse shaers in tijtteliken dinghen noch oec aen gheen creatuere niets niet en sueken dat eertsche oft ver ganckelijc es ende daer ghi op dander side siet ende vernemt dat die selue mensche deere gods ende oec alre menschen salicheit pijnt te volbringhene in alre manieren waer hi can ende mach beide in woerden ende in werken dit sijn twee seker teekenen daer men enen ghewareghen gheesteliken menche van buten mach aen merken ende oec seldi weten soe sijn dit properlijc die ghene ende anders nyemant die cristus wt sinen eyghenen monde sent te predekenne ende te leeren tvolc dat sijn die ghene die los ende ledich ende ydel ende sat ende ontcommert ende oec te male ontladen sijn van allen eertschen dinghen ende van allen dies de verganckelike werelt binnen heeft te begheerne ende daer toe altemale haer binnenste gheestelike oghe ende haer herten op gode ende op eweghe dinghen hebben gheuest ende ghekeert alsoe dat alselke menschen anders gheen dinc ghelieuen noch ghelusten noch ghecusten en can noch en mach dan god allene want die eenvoldeghe gheestelike onghebeelde bloete verhauenne oeghe die gode can sueken bouen alle dinc ende doer alle dinc ende oec buten alle ghescapenen dinghen siet die mensche vint altoes raste ende vrede in sijnre zielen ende dan es den mensche van binnen alsoe ouer wel te moede met gode dat hem seker dunct oft alle die werelt raste ende vrede hadde om dat hi selue van binnen raste ende godliken inwendeghen vrede heeft die hem alle die werelt niet gheuen noch oec niet nemen en mach noch en can oec soe segghic v noch meer wie oft wat menschen die talselken inwendeghen vrede comen ende gheraect sijn ende oec daerbi bliuen siet dien mensche en can noch en mach al die werelt noch oec al dat in die werelt es niet ontfoeghen noch ontsaten ya noch verlies noch ghewin noch lijf noch let noch leuen noch steruen noch oec gheen torment eest hemels eest helsche want altoes ende al vren soe heeft die mensche sonder enich onderlaet inwendeghen peijs ende vrede die smakelijc ende ghevoelikerwijs bouen beelden bouen alle wise in enichheiden met gode woent ende besit bouen alle bewooninghe ende oec es die selue mensche alsoe los ende also vri ouer vri met gode als god in hem seluen vri ouer vri es maer nv machmen dan voert vraghen den ghenen die dese alre ouerste enicheit gods vonden ende oec in vriheiden ende in eenvoldegher salicheit beseten hebben waer omme datse hier bi niet stedelijc vast en bliuen sonder alle tijtelike verwandelinghe trouwe hier slaen veel saken ende oec veel redenen toe die ic v al niet verdietschen en mochte maer onder al soe hebbic dese redene ghenomen tonser leeren ende segghe dat noyt gheen mensche soe heilichlijc en leefde ya hier inder tijt noch oec al noch soe en leeft niemen soe hoechlijc nochsoe heilichlijc hi en werde ondertiden ende oec dicwile van gode allindichlijc op hem seluen ghelaten gode dienende op sinen coste want soe die mensche edelikere ende heilichlikere leeft soe hi dicwile swaerlikere ende allendichlikere ghelaten wert ende dats wel recht want die heilichste mensche hi can ende vermach alre meest allendicheiden ende armoede verdraghen want die meeste ende die hoechste heileghen die in ertrike gheweest hebben die waren arm ende allendichlijc op hem seluen ghelaten ya paulus ende oec maria die werde moder gods ende onse lieue here ihesus cristus selue wert alsoe allendichlijcste op hem seluen ghelaten ende verlaten na den nedersten deele dat cristus selue sprac mijn ziele es bedroeft totter doot maria wert oec ghelaten in vele manieren dat proeuic v aldus metter heilegher screftueren want symeoen die cristus inden tempel ontfinc sprac alsoe ghescreuen steet in dewangelie dat een sweert soude doer liden oft doer gaen marien ziele dats te verstaen van gheesteliker inwendegher medoechlijcheit dat maria leet daer si stont bi dat ghebenedide cruce vol bitterliker seericheit ende met alre droefheit doergaen ende doergoten bi haren eneghen sone want maria behielt allene dat heileghe kersten gheloeue oec steet ghescreuen dat maria cristus haren sone bi drie daghen met bedroeffenissen sochte tot sien inden tempel vant echter sinte pauwels die hochste scouwere ende neerstichste apostel gods daer na dat hi inden derden hemel ghetrocken wert ende hem die ouerste godlike blijscap ghetoent ende gheopenbaert hadde gheweest sonder middel van gode siet daer na daer wert hi alsoe swaerlijc becoert ende alsoe allendich op hem seluen ghelaten in allen sinnen waert hi vander hemelscher blijscap alsoe quite ende alsoe blotelijc beroeft recht als een ander mensche dier noyt niets niet af gheweten en hadde want doen ons here god paulus hadde beroeft van allen eertschen troeste ende oec sijnre wtwendegher ende oec sijnre inwendegher sinnen ende hem god ons here hadde gheset tot in dalre hoechste siet doen beroefde hi paulus anderwerf van allen hemelschen troeste ende alsoe setten god weder ten alre nedersten op hem seluen ghelaten deruende sonder gheuoelen alle der hemelscher sueticheit die paulus voer ghesmaect hadde ende aldus en behielt paulus niets niet anders propers noch eyghens aen sinen persoen dan een dinc dat was dat hi hem sprac ende gheuoelde met oetmoedegher nederheit here here god wat wildi met my doen oft wat wildi dat ic doe hoe seer dat goeden menschen ghelaten werden op hen seluen ende hoe hem die mensche hebben sal die van gode ghelaten es dat xxiiijste capittele siet ende dit selue sal noch alre goeder ghewaregher inwendegher gheesteliker menschen roepen ende haer oetmoedighe nederganc sijn ya wanneer dat ghi van gode ende van alre inwendegher gheesteliker sueticheit ghelaten ende beroeft sijt van allen troeste beide van buten ende van binnen ende v oec anders van binnen niet voer en steet noch en beelt dan helsche ellende ende verdoemenisse siet des ende dies ende oec allre allendicheit die v toe comen oft ouer den hals vallen mach des seldi alles sonder enich verkiesen ghelijc ende te vreden staen ende laten ende steruen ws selfs te gronde na den liefsten wille gods tot v god met hem seluen verlossen ende vertroesten wilt want merct al haddi al die werelt ghelaten ende al woerdi oec op dander side van gode ende van alle creatueren ghelaten dit en mach v niet heileghen oft heilich noch salich maken eest dat sake dat ghi v seluen niet en laet ende ws eyghens willen niet wt en gaet na den liefsten wille gods want in gront verteghenheit al eyghens willen soe es alle heilicheit ghelegen die ic can versinnen hets wel waer een mensche die de sunden versmaedt ende die ghebode gods houdt ende der heilegher kerken ghehoersam es die ontfeet gracie mer een mensche die noch meer al die werelt versmaedt ende daertoe ghedraghen mach dat hem die werelt weder versmade ende op hem niets niet en achte die ontfaen onsen here ihesum cristum ende si volghen hem na als iongheren cristi hebdi die teekenen dat v alle creatueren vremde sijn ende v herte van allen eertschen dinghen ontcommert ende te male ontladen es van alre tijteliker sorghen dese moghen haer herte ende haer inwendeghe ghemoede vrilijc op heffen te gode wert ende totten liden ons heren ihesu cristi ende daer omme sijnse ionghers ons heren ihesu cristi mer die ten derden male hem seluen te gronde vernieten ende versmaden connen onder gode ende onder alle creatueren alsoe datse al allendicheit sonder murmuracie ende sonder wederwillicheit ghedraghen moghen die hen toe comen mach om die minne ons heren ihu cristi siet dese alre ghedoechsamste menschen ontfaen gode in sijnre weseliker godheit ende si scouwen ende sien die glorie gods ende si werden gheleert vander ewegher waerheit ende verclaert vander wijsheit gods ende si werden oec omvaen ende omhelst ouermids drijheit ende enicheit vanden heileghen gheest werden si ghetroest ende si werden onthouden vander minliker godheit gods maer in die godheit daerse een leuen ende een ghebruken ende een inwoenende ouercomende raste met gode hebben beseten ouermids minne in minnen bouen alle anderheit onderscheit daer halense haer hoechste spise ende haer alre verborghenste gheestelike aes buten alle ghescapenen dinghen mer dit gheualt selden want deser menschen wandelinghe ende haer verkiesen es meer in lidene in doghenne in armoeden ende in allendicheit ende in eenre ghelatenheit haers selfs dant es in gheesteliker weldicheit oft in godliker hoecheit enegher heilicheit met gode te hebben des achtense hem onwerdich onder alle menschen die leuen maer alle des lachters ende oec alle der scanden die alle menschen ye gheleden oft emmermeer liden selen des dunct hen ende si gheuoelen hen inder waerheit alsoe datse wel verdient hebben dat ment hem aen dede ya weder recht soe onrecht want dese gront verteghene onderworpenne oetmoedeghen menschen en bekinnen hier inder tijt gheen dinc edelre noch orberlikere dan vriwillich liden in gherechter oetmoedegher ghelatenheit haers selfs want doeghen ende liden dats den leuenne ons heren ihesu cristi alre eyghenste ende oec alre ghelijcste want al ons heren ihesus cristus leuen op eertrike ende oec al noch eens goets menschen leuen op eerterike die gods yet ghesmaect heeft en was noch en es anders niet dan doghen ende liden ende oec al allendicheit want hoe vele oft hoe hoeghe dat een goet mensche hier inder tijt gods ghesmaect oft troest van gode hebben mach ya in welker wijs dat si siet dits hem altemale een allende oft een troeste meer dant es troest nv hebben nv deruen nv tucken nv vlien aldus eest metten ghenen die gheuaregher minnen plien heden sijnse arm merghen sijn sijs quite ende sijn dan daer toe alsoe allendichlijc van gode ende van allen troeste ghelaten als oft si nie van gode gheweten en hadden noch oec nummermeer weten en souden ende dan en es alselker menschen inwendeghe spise anders niet dit wetic dicwile wel dan helsche allende oft eweghe verdoemenisse si kermen si claghen si suchten si weenen bi wilen ouer gode bi wilen ouer hen seluen want si en weten eyghelijc wien datse die sake oft die scout gheuen selen want bi wilen soe duncket hen haer scout bi wilen duncket hen gods scout ende aldus en weten dese allendeghe ghelatenne menschen wat doen noch aengaen het schijnt datse god te male wilt verworpen oft verslaen want al dat in die werelt es en can dese menschen niet verbliden noch vertroesten god en wiltse oec niet vertroesten ende nochtans es haer inwendeghe last ende haer gheestelike bordene ende haer allendicheit bi wilen alsoe onnoemelike groot dat alle menschen die in eertrike sijn ende oec alle inghelen ende heileghen die in hemelrike sijn dese en mochten onder hen allen te samen selcs eens menschen allendicheit noch sijn iammerlike ghelatenheit gods niet ghedraghen noch gheliden ia verstaet my wel met vriwilleghen ghemoede sonder enich verkiesen in natuerliken lichte allene sonder ouernatuerlike gracie en vermoghens noch en vermochtens alle creatueren niet te ghelidene ia den iammer entie ghelatenheit gods die ic selken enen mensche menich iaer hebbe gheweten driuende want die duuel die inder helscher pinen es en wert niet soe swaerlijc ghelaten na eenen sinne als als dese menschen bi wilen op hem seluen allendichlijc ghelaten werden want die duuel en es niet alsoe allendichlijc ghelaten noch vergheten als ons here god selken goeden mensche schijnt latende het het en waer sunderlinghe om twee dinghen deen es dat die duuel versteet ende weet dat hi seker ewelijc vergheten ende verdoemt es sonde si dats sonder twifel ende van gode ghelaten ende verworpen sal bliuen dander es dat die duuel weet ende versteet dat hi ewelijc ende emmermeer moet deruen ende ghemissen der glorien gods mer dit eweghe onnidelike meshopen ende mestrouwen gods als nemmermeer te vercoeuerne dit en hebben die wt vercoerne gods niet hoe seere oft hoe allendichlijc dat sy ghelaten worden mer trouwen si staen dicwile op eenen allendeghen twijueliken vaer na den liefsten wille gods alsoe arme ende alsoe allendichlijc op hen seluen ghelaten ende verlaten datse niets niet versinnen noch bekinnen en connen wie oft wat hoers oft haers arms leuens emmermeer geschien oft ghewerden sal ende si peisen oec dicwile inder ghelatenheit oft si emmermeer vercoeueren oft vertrost selen werden van bouen ende nochtans en verkiesense anders niets niet aen gode danse nacht ende dach gheestelijc van binnen roepen ende weder roepen here here ontfermt v mijns ontferme mijns ende oec roepense bi na sonder onderlaet in alle dier ghelatentheit here here mijn god doet met my wie oft wat ende hoe ghi selue wilt ende met dier stemmen soe dalense hen seluen neder al vernietende steruende ende al steruende vernietende haers selfs ende alre eyghenheit tot in die helle gheunse hen sonder wedersegghen onder die vri moghentheit gods maer in dierste beghinsel seldi weten soe es dese allendeghe ghelatenheit ouermids onghewoenheit den mensche alsoe swaer ende alsoe ouerbitter inder natueren dat hemseluen dunct dat hi alle wilen ende in elker vren van binnen veruaren ende verderuen waent te nieute van grooter allendicheit ende van helschen grouwele die dese mensche bi na ghedaest in hem draghen want het es haer leuen ende haer oeffeninghe maer trouwen namaels als die mensche hier in metten gheeste ende met wille ghewortelt ende ghewesent es na den alder liefste wille gods siet dan werdet den mensche puer eens ende puer ghelijc helsche allinde als hemelsche vroude dats hen euen eens ende euen wel te poente ter eren en ten loue gods soe en mach hen gheen dinc tonpoente comen noch tongherieue comen steruen noch leuen daer die mensche sijn selfs eyghenheit te gronde verniedt ende vertijt onder die keersamheit gods alle dat tontfane totter doot toe vander hant gods dat god op ons ghestaden ende ghehinghen wilt suete ende suere lief ende leet tallen selen wi sijn euen licht ende bereet inden gheeste ende inden wille naden inwendeghen redeleken mensche soe en mach ons gheen goet dinc te swaer sijn om gods wille te werken noch oec gheen last noch bordene tondrachghelijc om die werde minne ons heren ihesu cristi die sijn bitter cruce doechde te lidene want die gheest met minnen te gode gheuoecht ende gheneicht die en mach niets niet verladen werden mer natuere bloet ende vleesch die sinlicheit na den nedersten deel bi haer seluen staende die wert herde licht met cleinen dinghen verladen want al dat die mensche werct in stride oft in weder vechtinghen contrarie ieghen sijn natuere het si van buten soe van binnen dats al persse ende pine ende aerbeydelijc ya wat een mensche met crachte ende met ghedwanghe op hem seluen verhalen moet ende die ghene die doch allene met stride ende met herder penitencien trike gods behouden die sijnre wel aen want ons here ihesus cristus sprac ende sprect selue in dewangelie dat dat rike gods doecht cracht dats aldus te verstaen dat een yeghelijc mensche hem seluen crach ende ghewout doen moet ouermids die gracie gods ieghen die sunden ende ieghen die werelt ende ieghen den duuel ende sonderlinnghe hebben wi alre meeste te striden yeghen ons eyghen vleesch willen wi trike gods behouden want het en was noch en es noyt niemen in ertrike soe heilich gheweest hi en moste hem hem seluen cracht ende ghewout doen soude hi tryke gods ouer natuerlijc vercrighen behouden ende besitten wie verarbeide trike gods oyt meer oft wie dede hem seluen oyt meer crachts in doeghene in lidene dan xps alsoe hi selue sprac totten tween ionghers en wisti oft en wetti niet dat des menschen sone liden ende doghen moeste ende alsoe comen int trike sijns vaders dnederste deel der menscheit die cristus vanden mensche der edelre maghet marien ontfaen hadde dat groefste deel moeste doghen ende liden het was alsoe ewelijc voersien van gode dat god ende mensche te samen liden ende doghen souden dnederste deel droech den last ende den arbeyt maer cristus binnenste persoenlijcheit sijnr trouwen ende sijnre inwendegher minnen die menscheit verenicht toe der godheit dat was die forme sijn lidens want ons here ihesus cristus binnenste werc daer hi van bouen tot beneden alle doechde ende oec alle heilicheit in wrachte ende volbrachte om die eere sijns vader siet dat maecte cristus butenste liden edel ende oec verdienlijc beide hem seluen ende ons ende oec alle den ghenen die in sinen name te dier tijt gheloefden namaels ghelouen souden dat ihesus cristus die behouder der werelt ghewarich god ende mensche was ende noch es ende sal ewelijc bliuen ende oec alle die ghene die in sinen name ende sijnre heilegher passien ende verdienten met goeden werken ouermids die heileghe kerke in hem gheloeuen ende volstaen totten inde die bliuen behouden in onsen eneghen here ihesum cristum want cristus heeft allene den last der werelt ghedraghen om onser salicheit wille alsoe daer steet ghescreuen in eenen sanc die men pleecht te lesene vander passien dan sinct men ende begheet die heyleghe kerke op dien tijt dat ons here ihesus cristus den laste oft die persse allene ghetorden ende ghedraghen heeft ende bi hem en es gheen man bleuen want ons lieue vrouwe die werde moeder gods die tgheloeue allene behielt daer si bi den cruce stont si was een wijf ende hier omme soe segghic v ende my seluen ende allen menschen wie dat kersten gheloue ende oec dat rike gods vercrighen behouden besitten wilt die moeten gheestelijc te merkene met marien biden cruce staen dats dat si met groeten neerste dach ende nacht hen oeffenen selen in die passie ende in dat edel doeghen ons heren ihesu cristi dat selen wi alle daghe ende all vren ende oec alle tijt sonder verroekeloesen ouerdincken oecht met groete aendaech draghen in ons herte cristus liden ende sijn smert des en selen wi nem mermeer willen vergheten der groeter trouwen noch des wonders dat god van minnen ende van vriwillegher eyghenre goetheit sijns selfs om onsen wille leden ende ghedoecht heeft totter doot toe des crucen heeft ihesus cristus arm ende allendich ende oec alre armste gheweest hier omme soe segghic v voer waer wie oft wat menschen die ghestadich blijft inder passien des crucen ons heren ihesu cristi ende hem seluen alsoe voert oeffent tot in die gloriose wonden ons heren ihesu cristi ende aldus die godheit ende die menscheit alle beide te samen in een aensien ende aenscouwen comen met begheerten ende met minnen dit moet emmer een vroem heilich mensche worden in gheesteliken stucken ende in allen den dinghen die gode ende ghewaregher heilicheit toe behoren ia ic segghe noch meer waert moghelijc dat een mensche een quaet verkeert mensche woude bliuen ende hi hem seluen neerstelijc beide van buten ende van binnen oeffende in die passie ende in die edele wonden ons heren ihesu cristi in inwendegher bescouwinghen der godheit ende der menscheit hi soude seker een wt vercoren heylich ouerheilich mensche sijn ende werden want het en mochte anders niet sijn waert sake dat wi cristus god ende mensche oeffenden ende leefden wi souden gode ende mensche ghesmaken ende gheuoelen maer die ghene die de menscheit cristi allene aensien ghebeelt ende niet die godheit onghebeelt die sijn noch vele te cort want sy bliuen allene op wise ende op menichfuldeghe oeffeninghe echter die ghene die bander side contrarie ouermids haer claer verstaen die godheit allene bloet aensien willen onghebeelt ende niet die menscheit cristi ghebeelt hem es oec onrecht want si terden te verre ouer ende willen bouen formen ende bouen wise leuen in onachtsamheit der heilegher kerken ende hier af comt valsche ledicheit ongheordeneerde vriheit gheestelike houerdei ende behaghen ons selfs ende onser werke ende oec segghic v daer toe dat bi desen partyen van menschen ghebrect ghewarich kersten gheloue ende godlike minne nv redene waer om dit proeuic v aldus waer omme dat deen partie van menschen gode ende haren besten ontbliuen ende oec onderbliuen te cort ende dander partie die willen met harer verstendicheit te verre ouer climmen ende beide dese partyen es bi na euen quaet ende oec herde euen swaer te ghehulpenne want gheesteliker menschen letsamheit die es alsoe onghelijc ende oec alsoe menegherhande dat cume twee menschen in al ertrike sijn die euen gheliker leeringhen behoeuen in alle sinnen ende daer omme es die leeringhe des heileghen gheest ouermids voertbringhinghe der screftueren wonderlijc ende in menigherande wijs te verstaen na datse de menschen hebbelijc sijn tontfane want om der lieden ende om der menschen grofheit wille datse alsoe plomp ende soe hert sijn te verstane gheestelike stucken siet daer bi moetmen al meest tvolc leeren met grouen beelden in paerabolen ende in ghelikenssen ende nochtans en caent al niet ghehelpen want seker tvolc es bi na altemale in sijn eyghen ghekeert ya datmen den lieden rechs met ghenen dinghen noch met gheenre screftueren gheholpen noch te gode weerts ghetrecken noch veruecken en can in gheenrewijs want tvolc es bi na altemale verdoert deen mette anderen ende hebben daer toe bi na al haeren neernste ende haren vliet op eertsche dinghen ende op creatuerlike nawandelinghe ghekeert want het schijnt dat die scriftuere luttel hulpt die groote meesters ende douerste prelate bisscope ende legate die alre meest prouenden ende scriftueren hebben daer machmen heden daechs als men scrijft mccclvj alre meeste quaets af segghen want paepscap ende die clergie die souden van rechte tvolc gods inder waerheit wisen ende leeren ende met goeden exempelen bekeeren maersi duncken my slechs die ghene die se met haren quaden leuene alre meest verkeeren want men biden quaden leuenne alre meest verkeren want biden quaden paepscape ende bider verkeerder clergien soe vallen die leeke liede inder hellen dit es die prophecie des goeden cocs vander persecucien der clergien ende haer makinghen der heilegher kerken xxvste capitel ende oec nemmermeer eer seldi weten soe en sal dat ongheletterde volc goet noch heilich werden dits mijn prophecie inden name ons heren ihesu cristi voer dies maels dat die cleergie cort van bouen tot beneden te male wert onder voet gheworpen ende ghedestrueert van eertscher rijcheit daer si der ghieregher werelt bi ghelijc sijn maer dan sal deen volc metten anderen ghebetert als dierste venijn te male verdreuen wert vter heilegher kerken ende dan sal die heileghe kerke verlicht ende begaeft ende oec ander werf ghesciert werden met gheesteliker rijcheit ende heilicheiden van doechden als die heileghe kerke comt te haren yerste oerspronghe des armoets ons heren ihesu cristi ende des aposteliken staets die gheen eertsche proper noch eyghendom en hadden noch en besaten noch en begheerden maer alle dinc was met hen ghemeyne ende men gaf elken dies hem noet was als noch inder apostelen boec ghescreuen steet want nemmermeer en maoecht wel staen inder heilegher kerken noch in ordenen noch onder gheestelike volc alsoe langhen tijts alse soe onghemeyne sijn ende haer sonderlinghe proper behouden allene want die prelate ghestaden ende ghedoghen ende gheuen nv dicwile scandeliken orlof den ghenen die onder hem sijn ende daer si haer ziele voer gheset hebben daer si in beiden siden met ter hellen weert varen om dat die prelate selue soe onneerlijc ende soe scandelijc leuen voer haer volc ende onder haer couent daer omme en dorrense hem die waerheit noch die heileghe scrijft al bloet niet openbaren mer die ghene die nv predicken bichten leeren ende tvolc tsijnre ewegher salicheit weert berichten souden die gaen bi na al omme als die catte omme den heeten brien soe soekense ende meinense ende besorghense behindelijc hem seluen in alle dinghen ioffrouwe god gheue v goeden dach ay des hebben die leede duuel deel als hi oec doet dat gheestelike liede in ordenen soe vele heimeliker dochteren ende wtwindichs toeuals hebben maer acharmen het en besciet niet wat dat men hier toe segghen mach want caritate die es soe vercout ende verdorret in alle state dats god ontfermen moet dweerlike volc dat vergrooft die cleergie es te male verblint doerdenen sijn contrarien sonder eendrachticheit al vol discoerts satroysen hebben een hert leuen mer sere oeffent men daer schijn sonder sijn want die wise van buten heues daer vele op die hande echter cluseneren die rennen van steden te steden achter lande ende alse weder thuys weert keeren bringhense haer herte vol vremder beelden ende alrehande ghewande swesteren bagaerde die hebben den armen schijn van buten seer groet mer van binnen sijnse alsoe eyghen haers selfs dat ic seer vreese haer helsche noet derde mantelaren ende mendicante dat duncken my bi na al trauwante want al meest haer loepen ende haer drauen es hoese eertsche dinghen moghen beiaghen echter dat ghereckelijc goet willich schijnt des en moechdi v oec niet belghen die sueken aen gode te male hen seluen maer die ghene die hoeghe gheestelijke dinghen met haer selfheit willen voertbringhen ende verstaen die heeft god al ydel laten gaen want gheestelike houerdey meshaecht gode bouen alle sonden echter volcomenne menschen die gode inder waerheit meynen ende oec tshaers niets niet en sueken noch inweert noch wtweert aen gode noch aen gheen creatuere dese volcomenne alre liefste wtvercorne vrinde gods werden werden oec dicwile alre allendichlijcste in deser werelt op hen seluen ghelaten want al es dat sake dat volcomen menschen deere gods ende salicheit alre menschen ende den last der heilegher kerstenheit des gheloefs dat god in eertrike ghetrost heeft ende oec dat liden ons heren ihesu cristi dach ende nacht in hem draghen siet nochtans werden dese selue alre liefste vriende gods dicwile sonder noet ende oec oec sonder haers selfs scout onder alle menschen alre allendichlijcste van gode ghelaten ende dits my seluen alle daghen wel cont want ic gheen dinc bat noch nadere en bekinne dan die helsche ellendicheit ende haren gront het es oec wel recht die ghene die de alre diepste ghelatenheit gods ghedraghen moghen ende oec dat volcomen liden ons heren ihesu cristi ontfaen ende na den inwendeghen mensche onthouden ende veruolghen willen het es behoerlijc den ghenen die dalre allendichlijcst sonder visentacie ghelaten werden ende dat dan die mensche alle die allendicheit sonder troest ende sonder verkiesen ende oec sonder eneghe visitacie liden ende ghedoghen wilt na den liefste wille gods ia alle dat tontfaen vander hant gods dat god nv voert meer ende ewelijc op ons ghestaden ende ghehinghen wilt daer selen wi onsen wille toe gheuen ende te gronde breken ende vernieten ons selfs onder den vrien wille gods dats een eyghelijcs menschen beste daer hi gode alre naest mede verenicht wert ende oec onsen here ihesus cristus ende allen heileghen gods alre hei lichste mede es in doechden ende in alre heilicheit dats in doodinghe ende in brekinghen al eyghens willen te verloechenen want steruen ende te nieute werden al eyghens willen dats die suetste stemme in den oeren gods mer steruen in minnen bouen alle verstaen ende bouen alle versinnen dat es dedelste stemme gods ende tusschen dese twee gloriose onbegripelijke stemmen gods soe oppenbaert haer die derde stemme der ewegher wijsheit gods ihesus cristus na godliker eenuoldegher aert in ons gheboren ende dits die alre claerste stemme gods want sy verlicht onsen gheest ende si sciert ordelijc al onse binnenste ende si opent die ghedachte ende si verheft ons bouen ons seluen ende bouen al in val van beelden ende si leert ons alle waerheit sonder middel voer dat gloriose aenschijn gods ende sy doet ons werken beide inweert ende wtwert ende opwert ende neder wert alle ghewareghe doechde sonder persse ende sonder arbeit ya alle den ghenen die cristus stemme hoeren ende al waernemende hem na volghen inden gheeste der ouerlidinghen haers selfs ende alre ghescapenheit ende dit sijn die ghene die alle hinderlike letsamheit ghedoodt ende verwonnen hebben ende daer omme besitten dese menschen trike gods sonder arbeit ya daerment besit in ghebrukeliker minnen bouen ons seluen ende bouen al anderheit ende onderscheet mer hier behoert groot arbeit ouer arbeit toe beide van buten ende van binnen eer die mensche hier toe comt dat hi des ghewarichs kinnens ghecrighen ghesmaken ochte gheuolen mach siet soe moet dese mensche ende oec enenyegheliken mensche tierste costen alle dat hi selue es ende oec alle dat hi na sijnsheit eyghens ligghende ende roerende heeft in hemelrike ende in ertrike maer wildi selue het en derf v mer een cleyn dinc costen dat ghi allene te gronde brect alsic eer seide uwen eyghenen wille ende scheet van v seluen ende waer ghi v seluen vint na eyghenheit ws selfs daer laet v onder gode ende onder alle creatueren sonder murmuracie ende sonder enich inwendich wedersegghen soe volbringdijt al dat god van v ghedaen ende oec gheleden wilt hebben want die leste ende die beste ende die swaerste ende oec die lichste schedinghe es dat een mensche van hem seluen sceeden moet daer eyghen wille te gronde ende te niette ghedoet wert ouermids godlike in sinkende minne dats herde licht want het en es gheen dinc lichtere dan steruen in minnen daer sceedt die mensche van hem seluen ende van alle dinghen di hi buten gode met eyghender liefden besitten mochte maer die ghene die natuere ende haers selfs eyghenheit allene met natuerliken lichte oft met grouer herder penitencien willen verwinnen dats al te sware ende bitter nochtans bliuen dese menschen haers selfs eyghen datse sijn ende en connen haers selfs niets niet ghelosen noch ten enen noch ten anderen gheraken om datse gods ende sijnre gracien bouen oeffeninghe van wisen niet en ghesmaken daer omme beuelen wi dit den menichfuldeghen eyghenen huerknechten die niet bat en weten danse gode dienen om eyghenen wederloen maer inneghe gheestelike liede ende god scouwende menschen daer ic af ghesproken hebbe ende oec sunderlinghe moneke ende nonnen die in ordenen wonen die souden van hen seluen scheeden ende oec van rechte breken ende boeghen haren eyghenen wille om gods wil onder haren ouersten prelaet ghehoersam te sijn tot in die doot toe want het hulpt lutter goeds oft niet ghelijkerwijs dat mijn here sinte bernaert sprect dat moneke oft nonnen inden choer oft in hoeghen discante haer stemme breken ende niet haeren eyghenen wille want die ghene die haer stemme breken ende nauwe knouwen haren sanc ende niet en breken noch en vertyen haers eyghens willen dats al houerdie ende ouermoedicheit maer die ghene die haren wille ende haren moet breken daer af comt oetmoedicheit vriwilleghe ghehoersamheit verdrachelycheit saechtmoedicheit verduldicheit goedertierenheit ende oec al anderen doechden die men oeffenen mach in tijt oft inder ewicheit wassen den ghenen ane die sinen wille vriwillichlijc breken ende gode ende sinen prelaet ouergheeft hieromme segghic v pijnt v meer te brenne uwen eyghenen wille daer ghi van noede toe verbonden sijt dan v stemme daer ghi ghenen eyghenen bant noch ghelofte toe ghedaen en hebt ten anderen male soe selen hen alle goetwilleghe gheestelike mensche ende oec sonderlinghe moneke ende gheordent volc meer pijnen te houdene acoort ende onderlinghe trouwe ende eendrachticheit der caritaten sonder eyghen proper dan si selen acoort des coerts oft ghelijcheit in sanghe want het waer beter ende oec gode cm werf weerdere dat ghi huuldet als wolue ende leelijc bruldet als herten ende ghi anders ghemeyne waert van cleedinghen te reeftere tsnachts te chore ende teenre ghemeynre cokenen van spisen van drancke elke min ende meer na sijn behoefte dan dat ghi yet onghemeyns hebt ende ghi in dander side in sanghe ghelijc acordet als inghele ende hoeghe cherubinne ende cheraphinne daer es luttel oft niet aen belanc aen den hoeghen sanc daer die herten niet ghemeyne en acorderen in bruederliker minnen ende in susterliker caritaten ic vraghe hier selue oft die moneke ende die nonnen caritaten oft godlike minne hebben in hem daer deen es rike van renten oft van lijftocht goede ende dander arm ende die rike der armer goeder nonnen niet en deilt te harer noet ic antwoerde hier toe neense maer si wonen buten caritaten in die helsche doet ende dit ghetuycht ons sinte iohannes ewangeliste daer hi sprect hoe die minne gods inden ghenen ghesijn mach die sinen euenkersten in bersten ende in breken siet ende dan sijn daerme dats sijn herte oft sijn binnenste sluyt voer hem echter arme moneke ende nonnen ende mendicante die gheen rinten en hebben ende sier dan seer met herten na staen ende sise gherne namen die sijn oec gode onbequame wantse propritarijs sijn metter herten ende inden wille men mach nauwe noetorft begheren ter eeren gods ende des selfs sonder commer ende onverbeelt van herten sijn dat hoert godscouende menschen ende gheestelike lieden van ordenen toe hoe men becommertheit des herten scouwen sal in allen dinghen ende hoe die moneke met orloue harer prelate moghen ghelt hebben dier niet ghenoch en es int ghemeyne dat xxvjste cappittele want gheestelike menschen die en souden noch met hem seluen noch met ghenen dinghen commer noch swaerheit van herten hebben men mach wel onledich sijn ende aerbeiden alrehande goede wtwendeghe werke metten handen maer huedt v nauwe dat ghi niet te verre wt en keert metter herten noch metten v sinnen ende god selue sal v noet versien betroudijs hem dauid sprect dat den gherechten nye broets en ghebrac cristus leert ons selue in dewangelie dat wi talre eerste sueken trike gods ende sijn gherechticheit ende alle dinghe selen ons toe gheworpen werden nv mach men voert vraghen oft moneke ende nonnen met haers prelaets orloue moghen houden een pont groete oft twee daer die noetdorft ende die rinten des cloesters in ghemeyne te nauwe sijn ic spreke ia hi douerste heues goede macht alse wel m pont groete te gheorlouene als eenen hellinc oft enen penninc ia merct den sin in manieren ende in bescheedenheiden eest dat sake datse daer af alsoe armelijc ende alsoe soberlijc leuen ende alsoe nauwe noetdorft nemen als oft ment elken gaue vanden ghemeynen goeden des cloesters ende si alle teenen reefteren ende teenre spisen ghinghen mer watse bouen haer noetdorft ontspliten ende ontsparen moghen dat selense weder ouergheuen inden handen haers prelaets ya hebbense eenen eersamen prelaet van goeden ghemeynen regimente des cloesters soe seldijt niement el gheuen na v eyghen maer hebdi eenen wonderliken prelaet dier men nv vele vint in eertrike soe gheeft coenlijc dat v ouerblijft ende ghi ontsparen cont bouen v selfs noet ter formerien in tsiec huys oft enegher andere nonnen oft moneke dies meer noet hebben dan ghi op dat si van goede famen sijn want moneke ende nonnen dat sijn ende souden sijn van rechte gheestelike ghebruedere ende ghesusters ende daer omme laten si die werelt ende vergaderen bi een op datse eendrechlijc leuen souden maer en es in uwen cloester niemen arm ende si alle haer proper renten hebben in sduuels name ende ghemeyn goet daer toe soe gheeft dat v ouer blijft anderen lieden die buten scloesters wonen mer des en moegdi niet doen sonder orlof ws prelaets en moegdi gheen wt wendich goet om gode gheuen buten den conuente van rechts weghen daer ghi wist dat hem ye eyghen ware daer mosti ws prelaets wille volghen ende breken uwen wille hoe verkeerden prelaet dat ghi hebdt blijft emmer ghehoersam totter doot toe want die prelate moeghen wel verwandelt werden mer moenke ende nonnen die eens haren eyghenen wille ouer ghegheuen hebben in gods wille die moet ouer ghegeuen bliuen ende en mach oec nemmermeer weder ghenomen werden vanden wille gods brect dan segghic noch uwen wille voer v stemme hebt lieuer te doen ende te laten dat v prelaet wilt dan dat ghi wilt dat moet sijn van noede in allen goeden bescheedenen dinghen brect uwen wille ten anderen male alsic sprac soe pijnt v meer te houdene accoert der caritaten ende onderlinghe broederlike trouwe dan accoert in sanghe hebt lieuer te sijne te leuenne ende te steruenne een allendeghe arme verworpenne nonne dan rijke soe sidi cristus ghelike begheerdi dat alle dinc ghemeyne sijn inder waerheit soe sidi sonder eyghen proper inder herten maer en werctierre niet na van buten dits een teeken dat v gheloue ende v gheest valsche es wante sinte gregorius sprect aldus dat bewisen der minnen gheleecht in tekenen der werke ende cristus sprac selue dat doet den lieden dat ghi wilt datse v weder doen dit sijn alle menschen sculdich datse haren euenkersten moeten minnen ghelijc hen seluen dats te verstane dat wi alre menchen eweghe salicheit begheren moeten ende oec daertoe haer wtwendegher noet alsoes hen god an ende hebben wi ouertuldich tijtlijc goet soe moeten wi daer noch meer toe doen want dat moneke ende nonnen ende oec alle gheestelike liede bouen nauwe noetdorft hebben ende ghierichlijc ontsparen ieghen hen seluen ocht ieghen haers euenkerstens noet dat es al ouertullicheit ende daer toe doense diefte roef ende gheestelike moert voer gode ya al wouden sijt den armen laten na haer doot daer es luttel aen belanc dat sijt na haer lijf setten te gheuene alsijs niet langher orberen en moeghen ent hen niet meer en doech want ons here sprac selue in dewangelie vanden vij werken der ontfermherticheit ghi saecht my arme hongherich naect ende dorstich cristus en heet ons na ons doot niet gheuen noch testamente besetten maer metter wermer hant die wile dat ghijt seluen nutten moecht soe doet der zielen euwelijc stade want wat ghi den armen ouertullich onthout bouen noetdorft siet dat houdi scandelijc ende gualijc ieghens ws selfs eweghe salicheit vercoept dan alle dat v ouertullich es bouen noetdorft ende gheeft almoesene ghelikerwijs dat ons here selue sprect ende vergadert den scat die niet en vergheet noch vergaen en mach maer nv selen wi voert besien soe wi naeste connen welc noetdorft es ende wat dat ons ouertullich es bouen noetdorft want wi en moghen alle menschen haer noetdorft niet ghelijc setten noch na dalre nauste termineren want si en behoeuens alle niet ghelijc noch haer staet noch haer comst en es niet ghelijc het sijn cume twee menschen in al die werelt die gheliker noetdorft behoeuen in allen sinnen want deen et ende drinct ende slaept meer ende behoeft meer cleedere dan dander ende een men sche es teedere dan dander ende daer na moet hi dicwile costelijc sijn van crude van wijne ende van menegherande cleynliken dincskens diesmen ter specerien haelt ende dies sieken lieden behoeft want hi gheen groue spise en vermach om sijnre couder maghen wille noch heete spise om sijn quader leueren wille ende dits alle menschen wel gheorloeft dies noet hebben dat si medicine moghen nemen want daer omme heeft ons here god alle dinc verleent met onderscheede anders ende anders ende deen beter ende edelre dan dander omme dat elcke mensche nutten mach dies noet heeft maer gheestelike liede die en souden met deser noetdorft noch met alseker futsellinghe gheenen commer van herten noch met hen seluen hebben es my dit goet es my dat quaet want wat dat v commer van herten ende onvriheit in brinct tusschen v ende gode oft in uwen ghebede dat v consciencie verbeelt bedruect oft beswaert eest van luttel soe van vele oft van min hebbens soe van meer hebbens daer ghi van binnen niet mede te rasten noch te vreden noch te poente en cont ghesijn tusschen v ende gode dats v al ouertullicheit ende dat selve heeft een mensche te vele hoe lutter dat es daer hi met verwert ende knaghinghe van consciencien aft af heeft daer hi te hants niet in en soude coenlijc dorren steruen in een ghetrouwen gods hem te verlatenne op die doot ende op die edele verdiente ons heren ihesu cristi dits wel waer een goet mensche hoe heilich hi es hi mach nochtan al sijn leefdaghe emmer yegherincs met ghequelt werden soe vanden enen soe vanden anderen ouermits dat ghestaden gods op dat hi hem seluen niet en verheffe mer altoes te vreesaechtegher ende toetmoegher si daer bi sijn selfs cleynheit bat ende naerdere te bekinnenne ende oec gode in allen sinen gauen in lanc soe meer danckeliker ende loffeliker te sine van allen dien des hi ons gheeft ende verleent ende dat wi van ons seluen oec anders niet en hebben noch en vermoghen dan al ghebrec ende sunde ende menschelike crancheit het es ons goet ende orberlijc ter zielen seldi weten dat die mensche emmer enen viant oft enegherande cleyn ghebrec bi hem oft aen hem oft in hem wete daer hi emmer daghelijcs yet af ghequelt ende bestoeten werde weder dat ons lief oft leet es wi en moghen sonder daghelike sonde noch sonder viantliker aenvechtinghe niet sijn noch leuen alsoe langhe als die ziele in desen eertschen lichaem es soe moetse emmer yet besmet werden van eertschen dinghen daer die lichame af comen es ende daer hi daghelijcs af ghespijst ende gheuoedt ende noetdorft ontfaen moet soe moet oec ommer die ziele yet beulect werden als wij yet te verre wt sien op die neederste deele des lichamen want die staet der gracien gods en heues hier inder tijt niet in dat die mensche sonder daghelijke sonde oft sonder viantlike becoringhe sijn mach het en waer oft god miracule werken woude metten mensche ghelijkerwijs dat hi met onser lieuer vrouwen dede ochte dat die mensche worde verheuen bouen alle inual van menichfuldeghen beelden tot eenen bloeten weseliken eenvoldeghen aenscouwenne gods daer wert alle scout ende alle ghebrec betaelt ende vergouden daer wi een simpel ghebruken bouen alle werc ende bouen alle onderscedeghe beweeghinghe gode een sijn ende die bloete bescouwinghe gods bouen alle werke ende inwendeghe oeffeninghe mach wel staen enen oghen blic oft min dan een half vre ende dan wert die mensche te hants weder eer hijs waer weet op sijn selfs eyghenheit gheset ende ghelaten ende alsoe vint hem die mensche arm ende allendich ende noch vele armere ende allendichlikere op hem seluen ghelaten dan hi voer ye ghedede te hans hebbense gode metten voete ende sijn gods vri ende gheweldich ende alles te voren mer eer mens waer weet als hem god ende die minne verbercht soe duncket hen al verloren watse doen het en dunct hen als niets niet aen hebbende oft min dan niet mer al haer leuen in deser ghelatenheit dat dunct hen seker meer een achter weert gaen dan een toe nemen ocht een vorweert gaen oec dunct desen menschen datse noch gode noch hen seluen noch oec niement anders recht en doen noch en leuen ghelikerwijs datse sculdich waren te sine want si vinden hen seluen in allen dinghen te coert oft te lanc niegherincs toe goet noch doghende het en waren oftse god te sijnre eeren in die helle woude werpen ende si dies werdich mochten ghesijn dat gods eere ende sijn liefste wille ware souden sijt gherne ende willichlijc liden woude hem god des kinnesse gheuen ende god hem seluen een luttelken den mensche in dier ghelatenheit vertoeghen oft eenen corten oeghen blic inden gheeste oppenbaren woude gheliker wijs dat hi sinen gheminden pleecht te doene in blijscapen ya al en gaue hem god gheenen troest noch hemelsche sueticheit dat lieten si wel goet sijn want dies staen si wel ghelijc te vreden na den alre liefsten wille gods datse daer in niets niet en verkiesen die ghene die haers selfs te gronde ghestoruen sijn ya wouden hen god van binnen toespreken inder ghelatenheit dat sijn wille ware die allendicheit ende die helsche in iammerlijcheit die god dach ende nacht ouer hen ghestaet ende ghehenct altemale om haer beste siet daer waer hen ghenoch ende dat si wisten oft haer liden ende haer armoede ende haer leuen gode behaechlijc ware want soe en ware hen helsche allende gheen allende mer het waer hen alse een hemelsche vroude ya waer dat sake datse gode enen corten minliken oghen blic sien ende scouwen mochten ende als hen god dan weder verborghe soe waert alleens metter allendicheit als te voren was al waer dat sake dat god quame ende ghinghe dusent werf des daechs want god comt ende gheet te sinen gheminden als hi wilt in min tijts dan eenen oghenblic maer hen duncket al te lanc dat ons here god soe ouer langhe mert wel viue oft vj weken te male eer hise yet met hem seluen vertroest dats een langhe deruen gods den ghenen die gods voer ghesmaect ende gode in sijnre enegher glorien ouermids onsen here ihesum cristum ghesien hebben dat maect al dandere allendicheit dat die mensche moet staen op een deruen god van vij onmenschelike allendicheiden die de coc in eender nacht ghedoechede ende leet dat xxvijste capittele nw willic ons hier cort bescriuen seuen manieren oft vij onmenschelike wisen die al te wonderlijc ende al te ongheloeflijc luden selen inder menschen oren diet wel merct ende siet het en es noyt niet vele dese ghelike gheuallen noch gheschiet want ic en hebs groet noch cleyne na deser maniere niet vernomen noch ghehoert nochtan der ic v dit wel voer waer ouerwaer wel segghen voert want die vele wonders vernemt hi mach vele callen dit es my seluen gheschiet met allen het gheuiel dat onse here god van grondeloser eyghenre godheit sijns selfs een mensche op eenen nacht die te gode dede sijn innich ghebet sonder ontbliuen inden name ons heren ihesu cristi na dedelste dat hi verstaen oft versinnen conste soe vertoende ende soe oppenbaerde hem god die ouerste grondelose blijscap sijnre onsprekeliker minnen nv die ouerste blijscap gods seldi weten dat es wide wijtheit der minnen gods want si es wider dan hemel ende erde ende alle dinc ende doen ons here god desen mensche alle sijnre eyghenheit ende sijn selfs ende alle des hi ligghende ende roerende hadde op ertrike beroeft ende af ghenomen hadde dat sijnre ewegher minnen vremde ende onghelijc was oft es ende god daer toe den mensche een hadde ghemaect in sijn eyghen wesen alsoe dat hem die mensche daer na niet ontfallen noch onbliuen en mochte wat tribulacien dat god ouer hem ghestade siet doe ghehinde onse here ouer desen mensche op eenen anderen nacht inder waerheit ghesproken vij manieren van allendicheiden op een corte vre dat alle die in eertrike sijn ende die in hemelrike ende int vagheuier ende inder hellen sijn noch die hochste inghele gods die en mochten onder hen allen die minste allendicheit van vij vriwillichlijc gheleden hebben alleene in natuerliken lichte dat dese mensche alleene op sijns selfs cost liden ende onsienlike draghen moeste verholen allen menschen dierste allendicheit was dat god den mensche weder beroefde ende af nam alle die hemelsche blijscap ende die hoghe enicheit sijnre weseliker minnen dat wert hem alsoe verdonckert ende vermiddelt ende verborghen rechs oft hi nye van gode gheweten en hadde ende doe en was den mensche van binnen anders niet te moede dan oft hi alle vren te niete veruaren ende verderuen soude van helschen anxte ende hem was daer toe alsoe te moede dat hem dochte dat meer dan c dusent ertrike dicke tusschen hem ende gode ghemiddelt hadden dander allendicheit was dat desen mensche niet allene god noch die hoechste heimelijcheit gods verborghe en bleef maer hem worden oec benomen ende verstopt alle die menichfuldeghe inwendeghe weghe ende die toeganghe der gracien gods entie hulpe ons heren ihesu cristi dat viel hem al tenen male af ya ende daer toe hope trouwe minne kersten gheloeue toeuoeghinghe ten sacramente soe en conste dese mensche een twint niet vercrighen want hi en conste anders niet vercrighen noch ghesegghen dan hi nacht ende dach in groeten vare riep ende weder riep heere here doet met my wat ende hoe ghi wilt die derde allendicheit die desen mensche toe quam was dat hem niet allene god inden ouersten verborghen en bleef noch dat hem alle die inwendeghe weghe des loofs ende der eeren gods niet allene verdonckert noch vermuert en werden mer hem was daer toe te moede als enen mensche die van gode niets niet en weet noch nummermeer weten en soude echter die vierde allendicheit inder seluer vren was dat desen mensche alle die veelheit sijnre sundeliker quaetheit die hi voer maels ye ghedaen hadde ieghen gode ende die hem god voer al quite ende vri hadde ghegeuen die vielen desen mensche teenre bordenen ouer den hals onmenscheliker ende onverdracheliker dan dusent molensteene weghen mochten die vijfste allendicheit diet al verswaerde dat was dat desen mensche inden seluen nuwe soe oppenbaerde haer die eyselike stemme der gherechticheit gods in hem sonder alle ontfermherticheit ende daer na quam die seste allendicheit oec in enen oghen blic dat dese mensche viel in een grouwelijc meshopen dat hem dochte dat hi nummermeer vercoeueren en soude noch en mochte in gheenre wijs die seuende allendicheit was dat dese mensche viel in een helsche inghe incgheit bouen alle bitterheit ende bouen alle pine die men waerden mach soe en es gheen bitterheit te gheliken teghen die helsche ingheit nv merket dnaeste ghelikenisse dat ic v setten mach te deser helscher incheit dats no min no meer als die erde daer wij metten voete op staen ende gaen alsoe menich dusent milen diepe ende dic waer als menich ghers pijle es op der eerden ende droppel ende droppel water ende menich sant in der zee ende dat haer dan die diepheit der eerden van bouen tot beneden ontploken ende dat die mensche met siele ende met liue aloe menighe mile diepe tot in die middelt der eerden versonke ochte verslint worde ende haer dan die eerde weder van bouen tot beneden al om en tomme toe loken siet dit waer een anxtelijc dinc ende een eyselijc dinc waer dat sake dat een mensche leuens lijfs in die middelt vander eerden ewelijc ende emmermeer gheperst ende verdrongen ende al te gader ouer een gheplet moeste ligghen dat hem dochte dat hi moeste al vren te nieute gaen ende verderuen ende nochtans niets niet versteruen en conste siet nochtans waer die pine alte male een cleyne dinc ieghen die pine der hellen oft ieghen die allendeghe helsche inghe incheit ya die dese ine ghelaten mensche gods in hem bitterlijc gheuoelde ende ghesmaecte daer ic v te hants voer af seide ghelikerwijs dat dat ic oec eer seide ende sprac dat ic in hemelrike gheen ouernemeliker noch meere vroude noch blijscap en es dan wide wijtheit der minnen ende der glorien gods alsoe en es inder hellen onder die verdoemde gheeste gheen eyseliker pine noch vaer dan inghe incheit dat den helschen allendeghen gheesten dunct datse alle vren te nieute versmelten ende veruaren selen van eyseliken anxte ende van helschen grouwele ende en connen nochtan niet veruaren siet ende alse dese voergheseide mensche alle die allendicheit die god ouer hem ghestaede volbracht ende voldaen hadde ende doene god in alre tribulacien te gronde gheprueft ende goet ende ghetrouwe vonden hadde sonder alle weder willicheit doen wert dese mensche in dalre leste gheworpen oft gheset na dat ghi voer ghehoert hebt in die onsprekelike helsche inghe incheit ende alsoe moestic die helsche pine te male duisterste doerboren ende doer smaken tot in diepsten oert dit schijnt wonder groot der lester demsterheit mer gode en es gheen dinc onmoeghelijc want die almechteghe god heeft ouer alle creatueren ouer helsche gheeste ende ouer hemelsche gheesten ende ouer eertsche gheeste euen groten gheweldeghe macht met hen allen te werkene wie ende wat hi selue wilt ende oec nyemant en souder moghentheit gods dorren vraghen waer omme oft waer toe ya alsoudense oec alle verdoemt ende verordeelt wesen die de gherechticheit gods ende gherechticheit sijnre oft onser goeder werke mer allene aen en saghe sonder die ontfermherticheit gods dat ware al verloren hoe heilichlijc dat een mensche leefde dat hi hem seluen yet verlaten soude op dwerc sijnre gherechticheit oft op die gherechticheit gods en soude hem oec nyemant dorren verlaten hi en saghe die ontfermhertighe goedertierenheit gods mede aen ende des hebben wi ghetwchs ghenoch beide in doude testament ende oec in dnvuue want daer steet ghescreuen als yemant voer den coninc assuerus plach te comen daer hi sijn roede niet neder toe en neichde noch sincken en liet die mensche moeste steruen oec sprect sinte peter in sijnre epistelen dat die gherechteghe mensche cume behouden sal bliuen dats te verstaene verliete hem die mensche meer op sijns selfs gherechticheit oft op yet dat hi doen mochte dan op die ontfermherticheit gods hi soude nochtans met al sinen goeden werken verdoemt bliuen in dinde dit tuycht ons sinte iohannes ewangeliste wel daer hi sprect als wi al ghedaen hebben dat wi doen moghen dan selen wi segghen ende niet allene metten monde seghen mer wi selen ons gheuoelen onnutte knechte gods ende hier in nemen sommeghe menschen ouermids haer oetmoedicheit alre meest in toe dat si hen seluen onnutte knechte gods bekinnen mer van deser onnuttelijcheit selen wi namaels licht spreken daert ons te gherieue comt in vijfste teekene hoe die sonne loept inden liebaert het es ons grote noet ende orberlijc dat eenyeghelijc kersten mensche bekinne ende gode belie dat hi een sundere es ende dat wi altoes oetmoedelijc hulpe ende ghenade sueken sellen aen onsen eneghen here ihesum cristum nyemant en verlate hem seluen op sijn gherechticheit noch op sijn heilicheit noch op yet dat hi doen mach maer als wi al voldaen hebben dat wi doen moghen tot in dende onser doot toe siet dan selen wi ons alleene verlaten op die ontfermhertighe god die oetmoedicheit behaecht gode alre best in ons want ic weet wel dat gods gherechticheit my seluen ende oec meneghen anderen sondare te na in sinen sweerde sinden soude want daer steet ghescreuen dat dinghele gods die noch bloet noch vleesch en hebben ende daer toe salich sijn datse beuen ende beuen selen inden lesten daghe des ordeels voer die gherechticheit gods oec segghic v een dinc dat hem nyemant te sere en verlate op die ontfermherticheit gods want die al quaet doende tot in haer eynde hopen op die ontfermherticheit gods dats te seere want dien lieden die tot in haer eynde quaet sijn ende quaet bliuen willen hen en settic gheen ghenade daer si op hopen doruen maer gods mach haers ontfermen wilt hi ghelijkerwijs dat hi eens dede des scakers die ter rechter siden cristi hinc mer seker ic soude my seluen al quaet doende tot in dende veel meer verueeren ende vereysen dat ic den helschen duuel volen varen soude metten mordenare die ter slinker siden cristi hinc het moeste emmer een fijn sot sijn die dystel saet ghinghe sayen ende waender toechste tarwe af mayen alsoe segghic v oec dat dat es een vermalendijt hope die hem al quaet doende verlaten op die ontfermherticheit gods een goede vermaninghe vanden vtersten ynde ende hoemen die sonden scouwen sal dat xxviijste capittele hier omme segghic v laet haestelijc v sonden ende waect in doechden doet penitencie den tijt es cort die doot es snel die helle es bitter karitate es vercout inder heilegher kerstenheit tvolc sal schiere deen metten anderen gheplaecht werden want alle sundelike quaet sijn bi na ten hoechsten comen ende al en condi v sunden noch v quade lichamelike gheloste niet ghelaten van minnen noch van caritaten noch van trouwen die ghi te gode van rechte hebben sout soe laet doch v sonden van anxte ende van vrese oft waere der hellen oft van vreesen der doot ghelikerwijs dat een dief te stelen laet ende die galghe ontsiet om datmenne hanghen soude daer omme laet oec v sunden van vreesen der hellen oft van vreesen der doet ende ontsiet die eyselike stemme der gherechticheit gods het mochte namaels in v verwandelen altemale in ouer natuerliker minnen ende in hemelscher godliker caritaten dat daer te voeren met natuerliker vreesen allene in v stont want beter es die sunde ghelaten hoemense laet dan niet ende beter sijn goede werken ghedaen hoese ghedaen werden dan niet ghedaen want si lichten die pine der hellen maer alle dinc ter eeren gods ghedaen ende ghelaten inden name ons liefs heren ihesu cristi ende gherechter ghehoersamheit ende ordinancien der heilegher kerken siet dat es euwichs loens weert het sijn herde versteinde herte die de helle niet en ontsien noch die doot niet en vreesen noch die hemelsche bliscap niet verwecken noch ghetrecken en can ende ghi wet doch wel dat ghi emmer steruen moet ende dat alle dinc verganckelijc sijn ende waer omme en bereiddi v dan niet te steruen ende met gode ewelijc te leuene ende te regnerene daer bouen want ghi moet emmer van hier scheeden eest v lief oft leet nochtan soe seldi tachterste alle dinghen ende alle dese werelt ende alle eertschen troest ende lost van creatueren moeten laten ende begheuen want wi moeten emmer teenen eynde van tween ter ewegher blijscap oft in contrarien ter ewegher helscher pinen daer ic v voer af seide ende noch alluttelken voert af segghen wille dat my ontbleef nochtan es alle pine diemen ghedincken mach alsoe cleyne ieghen die pine der hellen als een druppel waters ieghen die wilde zee oft als een cleyn seempsadeken groet es ieghen alle eertrike want alle tonghen noch alle die duuelen noch oec god selue en conste v niets niet ghesegghen die minste pine die inder hellen es ghi en hatter selue yet in uwen gheeste gheprueft oft ghesmaect in v ziele want ic weet wel seker dit waert sake dat ghi der hellen een cleyn sempsadeken groet in v gheuoelt ende yet gheprueft hadt der incheit der helscher pinen die ic selue te male doersocht ende doerprueft hebbe ghi en sout nemmermeer sonde willen doen haddire alsoe na gheweest als ic was ghi hadt seker lieuer dat men v te nieute smeede op eenen gloyenden aenbelt oft dat men v smolte in enen mottalenen pot ghelijc clocspijse oft datmen v te pulueren verberde in enen gloyende ouen dat soudi veel eer laten gheschien eer ghi doot sonde doen sout oft einich dinc dat v enen corten oghenblic van der weerder minnen gods sceeden oft veruremden mochte in aen keeren der sonden hier omme segghe ic v dit wat coringhen oft wat ellendicheiden dat v ouer den hals wallen mach blijft emmer met gode ende hout hem trouwe het en berout v nemmermeer want als ghi inder meester tribulacien sijt ende ghi niet voerdere ghedraghen en cont van eyghenre crancheit ws selfs soe sal v in dinde verlossen wt alre noet en ontsiet v niet roepti gode aen v en mach nemmermeer dinc te swaer sijn om gods ville te lidenne want dit hebbic selue al doerprueft inder meester allendicheit daer enich mensche leuens lijfs toe comen mach dat was helsche inghe incheit ia die selue helsche pine daer die duuele in sijn ende oec negheen andere die moestic algadere van binnen liden ende doghen ghelijc den helschen duuelen ende ic en hadde ghene andere laeffenisse alsoe verre als ict verstaen ende gheuolen mochte voer hen dan dat ic die pine leet sonder weder wille ende altoes in alle mijnre allendicheit soe riepic sonder onderlaet here here doet met my wat ghi wilt maer wat ic riep ende weder riep my dochte altoes dat my god alsoe verre ende alsoe vremde bleef oft hijs niet ghehoert en hadde vander meester bedruectheit ende allendicheit der deuoter ghelatender mensche dat xxix capittele dat es oec die meeste allendicheit die goede menschen moghen hebben datse niet gheweten en connen in ghelatenheiden noch in allenden oft haer leuen oft haer liden gode behaecht want waert dat sake dat hem god sinen vrienden oppenbaerde in allenden ghelikerwijs dat hi doet in troeste soe waer te hans alle die allendicheit wech ende alsoe ontbleue die mensche sinen besten en conste hi niet alse wel gheestelijc arm sijn als godlijc rijcke soe bleue hi cristus onghelijke oec en laet god niemenne meer becoren sprect sinte pauwels dan hi ghedraghen mach ende dit hebbic selue alte wel doerprueft want doe ic was in die alre meeste noet ende my dochte dat god altemale mijns vergheten hadde ende ic ewelijc verdoemt weende hebben ghebleuen siet doe op die selue vre dat ics my seluen niets niet en vermoedde soe oppenbaerde hem ons here ihesus cristus sinen knecht rechs in die inghe incheit der helscher demsterheit ende verhief my wt al dier voergheseider tribulacien alsoe dat ic te dier manieren van ghelatenheiden noyt weder en quam noch nemmermeer mensche en moet alsoe verre alsics gode verbidden mach ende doe my ons here ihesus cristus wt al dier iammerheit verlost hadde siet doe was my te moede als enen mensche die cranc op die doot in onmacht gheleghen heeft ende beghint te vercomene ende dese dinghen en gheschieden niet in droemen noch in fantasien noch in visioenen mer in oppenbaer gheesteliker wakinghen ende waernemenne gods in diaer ons heren mcccxlix vander bedructheit des cocs ende oetmoedeghen belidenne sijnre crancheit ende vander grooter ontrouwen die men gode doet xxxste capittele nw van deser helscher incheit daer ghi ghehoert hebt dits wel dalre anxtelijcste dinc daermen af spreken mach ende oec dalre allendichste dinc daer een goet mensche toe comen mach maer dit en claghic niet noch hier op en tellic als niet want het was alte male een cleyn dinc ieghen darmoedicheit oft ieghen dongheual dat my selue arme sundich knecht voert ghesciede want doe alle dese voergheseiden dinghen leden waren siet arm sundich knecht gods noch doe wasic bi na gheuallen met enen wiue ya dat haer alsoe na quam gode ontferms dat icse bi na ouermids crancke vleeschelike neychlicheit ghecust hadde aen haren mont doch waester soe na waer omme soudict swighen mijnre scanden dat mijnen mont ghenaecte aen haer wanghe al helsende dwijf siet ende dese sunde ende dit ongheual berout my meer ende gheet mijnre herten dusent werf naere dat ic gode dese een ontrouwe dede dan alle die grote menichfuldeghe sonden die ic voermaels ieghen gode ye mesdede oft mesdaen hadde wt onbekinnessen gods ende mijns selfs want altoes wert mijn herte bedrueft ende beswaert alsic des ghedincke soe es altoes mijn droefheit in mijn aenschijn met bettere weeninghe gheminct maer dit en claghic niet vergaue god dat ic soe groten rouwe hadde dat my therte brake van rouwen dat waer al een cleyn dinc mer dat ic minen here minen god die mijn siele ondertrout ende ghetrout hadde ontrouwe hebbe ghedaen dit eest dat ic claghe want des en can mijn ziele nemmermeer vergheten prueft in v seluen oft een titelike maghet te hans hadde ghetrout enen ertschen brudegoem voer die heileghe kerke ende die bruyt keerde haer cort met liefden tot enen anderen man in sconen ghelaten ya datsi haer maer eens helsen oft cussen en liet haer wetteghe man en vergaets licht nemmermeer waer dat sake dat hijt alse wel wiste als god kint ende siet al die ontrouwe diemen goede in eertrike doet want al die ontrouwe die in eertrike gheschiet oft alle die ontrouwe die deen mensche den anderen aendoen moeghen al die werelt doer dit en es algader niet een cleyn sempsadeken groet op te tellene ieghen die alre minste ontrouwe ende onghelijcheit diemen gode allene aen doet acharme ende dit claghen wij luttel dat wi gode alle daghe soe grote ontrouwe ende onrecht ende onghelijc doen in alle manieren dat men ghedincken mach mer deen mensche claghet vaste dach na dach ouer den anderen dat hi hem groet onrecht doet ende onghelijc siet dit weghen die lieden swaer ende groet datmen haeren persoen yet mesdoet dat connense qualijc verdraghen oft gheliden maer die scandelike ontrouwe entie quade ontemelike eede van valsche blasphemien diemen ieghen gode ende oec ieghen onsen here ihesus cristus alden dach onwerdelijc sweert ende doet dit claecht men luttel ende daer omme soe vreesic dat luttel goets ghewaregher kerstenre menschen in eertrike sijn ya die welke die haer lijf souden willen gheuen voer tkersten gheloeue dat schijnt dat die liede sere dunne sijn in ertrike want dit settic yerste enen ghewareghen kerstenen mensche nv merct dat es die ghene die hen alsoe van binnen gheuoelen met seker trouwen te gode weert ende tonsen here ihesum cristum datse lieuere souden steruen voer haren euenkersten mochten sijt beletten eerse hem lieten doot sonde doen oft eneghen eet die ieghen gode ware dat soude van rechte elken goeden mensche met bitter heiden doer sniden dat hi eneghe eet hoert sweren want alle die ontrouwe ende oec al die onghelijcheit die men ieghen v seluen mesdoet oft mesdoen mach dat sal een goet gheestelijc mensche altemale cleyn achten ende verbliden hem dies datmen hem onrecht ende onghelijc doet sonder scout ende onverdient siet ende dan sidi ierst weerdich dat v god lidens ende doghens toe sende uwen hals al vol wat ghijs draghen moecht mer dat gode soe vele ontrouwen ghedaen oft ghesciet ende soe luttel eeren ende soe cleyne ghemint wert van sinen creatueren dat seldi groot weghe ende bitterlijc claghen in v herte want al die ontrouwe segghic noch die deen mensche den anderen mensche aen doen mach al ertrike dore siet die ontrouwe mach algader bat heeten trouwe dan ontrouwe ieghen die minste ontrouwe ende onrecht datmen gode allene doet want ic weet wel seker dit dat ic selue allene alle daghe gode meer ontrouwen ende onrechts doe dan alle menschen die in eertrike sijn deen den anderen aen ghedoen mochten ende die my oec vraechde welc die quaetste ongheleefste knecht gods van ertrike ware seker ic souden scier bericht hebben want ic en dorster niet verre om buten huyse noch buten my seluen gaen want ic soude ten iersten male my seluen kiesen ende ordeelen my seluen voer den quaetsten ende dat waer tgherechste ordeel want en mochtic emmer niet ghemissen oec en berespic noch en ordeele ic nyemenne anders dan my seluen want behoudic my seluen gode ouermits sijn ontfermherticheit soe en verliesic niet mer verliesic oec my seluen soe en behoudic niet want men pleecht te segghenne ende het es oec seker waer die ghene die hem seluen behoudt dat hi nyemenne en verliest die ghene die oec hem seluen verliest die en behout oec nyemenne mer ic hebbe begheert ende oec noch begheric alle menschen te behoudenne in die leuende binnenste ons heren ihesu cristi want in sijn binnenste soe wilt hi alle menschen behouden ende salich maken maer cristus doot ende sijn menschelike verdiente die en sal alle menschen niet stade doen noch salich maken maer alle die ghene die met goeden werken van gherechter penitencien in onsen here ihesum cristum hopen betrouwen ende gheloeuen dat ihesus cristus die leuende sone gods die selue in cristus name ende ouermids sijn doot sijnre menscheliker verdienten alle behouden bliuen hier beghint dat vijfste teken hoe dat die sonne loept inden liebaert een verhalen vanden vorsten dat xxxjste capittele wie oft wat sal ic v voert vanden vijfsten principalen teekene bescriuen hoe ende in wat manieren dat die sonne na half braecmaent te half hoymaent in een teken loept dat heet die oft den liebaert met desen vijfsten teekenne soe verstaen wi gheestelijc te merkene woedeghe minne die lutter menschen te rechte selen connen verstaen oft versinnen want woedeghe minne gods en mach nyemant te rechte in hem gheuoelen noch te gronde in hem seluen verstaen het en si dat hi die viere principale teekenne daer ic voer af seide ouermids die gracie gods hebbe in hem gheleeft ende ghedaen dierste op gaende trappe te gode die alle menschen van rechte toe hoert dats ghewarich kersten gheloue hope minne meyninghe ende trouwe te gode ouermids onsen here ihesum cristum in onder worpenheit der heylegher kerken want godlike minne ende meyninghe ende ghewarich kersten gheloue dats een beghinsel van allen doechden cristus sprac selue dat den gheloueghen mensche alle dinc moghelijc sijn dander trappe te gode die gheestelijc menschen toe hoert dat daer die sonne loept inder stier betekent dat wi stijf op selen staen gherecht te gode wert beide van buten ende van binnen ieghen alle vianlike becoringhen ende oec ieghen alle vremde vermiddelinghe selen wij striden ende alsoe die croene des ewichs leuens behouden maer niemant en wert ghereckelijc ghewaer van inwendeghen stride dan allen die ghene die hen tenicheiden werts pinen te keerne ende alle menichfuldicheit gheuloen sijn die derde trappe te gode hoe die sonne te half meye inden tweelinc xv daghe binnen braecmaent ten hoechsten loept ende hoe dat ons godtelike minne sonder middel ghetoent wert dit si wi al ouerleden ende ten vierden hebdi oec ghehoert hoe die sonne na half braecmaent wederomme daelt inden kreeft daer met verstaen wi ghelatenheit ende aldus moeten wi emmer die viere voergheseide teekenne gheestelijc aen ons hebben oft wi moeten viere dieren ghelijc sijn wi moeten sijn ghelijc enen weder oft een onnoesel lammeken puer van sunden ende simpel gheloeuen in die ghemeynheit der heilegher kerken ende oec ghelijc enen stier oft enen verre sterc teghen alle becoringhen ende ten derden male een aer eenuoldeghe bescouweren gods ouervlieghende alle dese menichfuldeghe werelt tot in die hoecheit der godheit ende ten vierden male als ghi voer hebdt selen wi ghelijc sijn den kreeft die van natueren achter weerts gheet dats als wi van gode ende van allen troeste op ons seluen ghelaten werden gode dienende op onsen coste ende ons oec dunct dat al ons leuen meer es een achterweerts gaen dan een voerwerts gaen daer selen wi ons selfs steruen te gronde al verbeidende in armoeden ende in allendicheit na den alder liefsten wille gods ende alsoe sal die eweghe omberuerlike minne gods alle vremde eyghenheit wt ons werken want daer ons die gheest gods van alre eyghenheit ontwerct daer werden wi ghewracht vanden gheest gods want daer wi al ons wercs falgeren ende ghebreken in daenschijn der minnen siet daer werct god sijn alder liefste volcomen werc in ons want die mensche lijdt herde saechte ende oec herde ghemackelijc die welke dien niet soe vele allendicheiden toe comen en mach hi en be gheert noch armere ende allendeghere te sijn ter eren gods ende dit sijn die ghene die wandelen connen inden kreeft want die quade menschen werden ghelaten om haer verkeerde quaetheit ende die goede menschen om haer doecht op dat si in allen doechen in lanc soe meer volcomenre worden oec wetic wel wie dat godteliker minnen ghesmaect ende van godliker minnen gherenen wert ende hem te gode laten can siet dien mensche en mach gheen dinc te swaer sijn ende al waert hem oec een luttelken swaer het soude hem namaels licht werden pijnde die mensche hem seluen te latene ende sijn selfs te steruenne te eeren gods maer daden wijt om ons seluen dat wij gherne groete sonderlinghe gheeste oft vermeerde menschen souden sijn soe eest luttel scaets weert want soe stincket voer gode als een onsuuer corre der gheesteliker houerdicheit maer wat goeds ghi werct hoe luttel dats es dat werct vrilijc ter eeren gods ende laet v willichlijc onder die moghentheit gods ende druect v seluen oetmoedelijc van binnen onder alle creatueren soe moechdi my voerwert volghen ende verstaen inden wonderliken vijfsten teekenen hoe ende in wat manieren dat die sonne na half hoymaent tot half oechst loept inden liebaerde oft liebaert ende dese maent heuet altemale een andere gheestelike maniere van oeffeninghen dan die braecmaent doet want ghelijckerwijs als ic voer sprac in die braecmaent van enen armoedeghe onderworpenne nederganghe siet alsoe ghelikerwijs willic nv voert spreken in die hoymaent van enen rikeliken inwendeghen op ganghe te gode ya ghelikerwijs dat die hoymaent toe behoert ende oec den ghenen die na haer ghelike in gheesteliker woedegher minnen gods sijn ende leuen want ghi wet wel wie ende wat natueren dat die hoymaent aen haer heeft ende oec wie ende wat wonders datse sunderlinghe pleecht te werkene aen wtwendeghe dinc tot half oest oechste want het es donghesontste maent van al den iare in onghetemperder hitten si maect den bloet wal int hoeft ende in die hersenen ende oec in al des menschen lede brincse dicwile den dobbelen rede hoymaent es oec van dier natueren datse die honden doet verwoeden ende rennen ende loepen achter straten soe datse niemant en can ghesaten want een verwoet hont en houdt van buten gheenen wech noch gheen manieren wat hi siet hi willet al oueruaren ende al verbiten hi en spaert niemenne eest groet eest cleyne oec en houden die verwoedde honde gheen eyghene stat het es hen al puer eens werweert datse loepen oft rennen want die woet ende die onghetemperde hitte en laetse nyegherincs gherusten noch ghedueren want een verwoedt hont loept vast voerts ter wilder auentueren hoe dat den mensche van binnen es te moede die in gheesteliker godliker woedegher minnen leuen xxxijste capittele siet no min no meer ende oec noch vele onmanierliker wonderliker es den mensche van binnen te moede die in gheesteliker godiliker woedegher minnen bouen redene ende bouen haer begrijp leuen ende leuen willen ya bouen sin ende bouen beelden ende bouen maniere ende bouen alle wise ende werc ende oeffeninghe soe crighense ende ontbliuense vast voert rechts als een vissche die indwande ter swemt opwert ieghen stroem want die vissche die in dwater swemmen die hebben altoes gherne haren keer ende haer oghe ende haeren vliet ten oerspronghen wert daer die soeticheit der fonteynen wt comt springhende daer na ligghense vaste opwert ende gapen ende weder gapen ende smaken ende wedersmaken ende sughen ende weder sughen ieghen stroem altoes om meer sueticheit te hebbenne siet ende aldus es rechs den mensche van binnen te moede die in woede ende in hoghen storme ende in qualen van minnen leuen want alle die ghene die den leuenden oerspronc der godheit eens bloetelijc ghescout ende ghesien hebben metten gheeste in ouernatuerliken lichte bouen haer selfsheit ende bouen haer begripelijc verstaen die menschen vallen alle seker sonder eneghen twiuel voert meer in woedeghen storme ende gheesteliker qualen van minnen ende dits een goede quale die den mensche in lanc soe meer gheesteliker ghesonder maect van binnen aen der zielen want ic wet wel wie oft wat menschen die alsulker quelen van minnen yet heeft oft in hem gheuoelt alsoe vele als een cleyn seempsadeken groot es hi begherteere altoes in lanc soe meer ende meer ende daer om crighen in ontbliuen dese menschen vaste voert na dien onbegripelike minne gods die niemen ouergripen noch ouergapen en can want soese meer ende diepere crighen soese meer ontbliuen ende soese widere van binnen na die onbegripelike satheit gods ghieren ende gapen soese meer hongherich gods werden ende haken ende soese meer hebben soese meer willen ende begheren want woedeghe minne en can den lusteghe crijch gods niet vercuelen noch verweren al soudense te hans voer tsweert doot bliuen nochtan willense diepere inweert krijghen want si sien in hare inwendeghe woestine dat onbegripelike grondeloese godlike goet voer hen baren ende en connens niet ghemetenen crachten niet verhalen want woedeghe minne en can tghelaghe niet betalen mer woude hem stille minne gods in haer eenvoldeghe woestine verschinen ende oppenbaren soe waert schiere voldaen twaren want haer gheestelike quale van minnen en mochte niet sijn soe groot al warense oec ghewont tot op die doot antwerde hem stille minne met desen si worden te hans ghesont ende ghenesen want al haer onghemanierde woedeghe storme daer si met poghen dats hoe si hemseluen met minnen in minnen mochten onthoeghen oec en hebben dese menschen die in alseker perssen van minnen leuen in hen seluen noch buten hen seluen na den inwendeghen mensche nemmermeer vree noch raste want die werelt dunct hen al vremde gaste daer omme hebbense alle creatueren orlof ghegeuen ende willen gode in enicheiden leuen want al dat god ye ghesciep oft ghewerden liet dats hen al tynghe ende te cleyne diet wel besiet ya al dat onder gode es ende oec al dat god te gheuenne heeft oft gheuen mach in tijt oft in ewicheit siet dit en can algader enen woedeghen minneere gods niet volnueghen noch vol custen want dat my god gaue al dat hi te gheuenne heeft oft al dat hi te gheuen vermach ende en gaue my god hem seluen niet oft en woude hi my hem seluen niet gheuen voer alle sijn gauen ende bouen alle sijn gauen ic en souts onsen here god ghenen danc weten want my soude duncken dat god niets niet doer my en dade ya wie oft wat ghiften dat hi my gaue ende en wode hi my hem seluen niet gheuen te male siet nochtan moetic my seluen dicwile ende menich werf met vele my laten ghenueghen ia willic oft al en willic als my god noch sijnre edelre minnen niet werden en mach soe dunct my dat ic ben als enen droeghen boem oft als een dorre hout sonder vrucht want mijn groue beestelike lichamelike natuere die moetic met crachte breydelen ende wederstaen ende al dat in die werelt es dat messmaect my ende es my bittere dan galle want mijn lichaem es mijn prisoen oft ghewanghenisse ende mijn allendich kerkere gheen cratueren in eertrike en acht mijns ende ic en acht oec der creatueren niet anders dan hoe icse te gode ende te eweghen dinghen ghebringhen mochte alre menschen salicheit begheeric dats mijn gheesteliken troest ende mijn inwendeghe spise ic en hope in gheenen creatuere noch inder werelt en hebbic van niemenne solaes noch troest het schijnt dat my ons here god oec dicwile gheworden laet als oft hi mijns niet en roechte nochtan en latic my niet min ghenueghen oft volnueghen dan met hem seluen te male ya dat god my een cleyn seempsadeken min bode dan hem seluen ic en wouts niet mer ic sout hem te male ontsegghen deen metten anderen wat hi my anders gaue oft bode ende en woude hi my hem seluen niet gheuen ic ontseit hem vrilijc deen metten anderen van rechte trouwe nv scinet wel dat ic herde ghierich ben om dat ic my met niet min vol cust noch vol nueghen en liete dan met gode seker neenic al en soude my daer toe oec gods nemmermeer werden nochtan benic in dien wille begrepen ic sout vol herden tot in die doot want die meeste scade die ic bekinne dats dat wi soe luttel inwert crighen na gods minne ende dat wi ons met soe cleynen armoedeghen dinghen na den inwendeghen menche ghenueghen laten daer af comt ons wel luttel baten acharme wat selen wi doen oft aen gaen dat ons god soe groete dinc biedt ende wi soe cleyne ont faen dat comt daerbi want wi ons herte gode niet en hebben gheopent ende te male ontdaen hier omme en connen wi niet bekinnen die gheestelike gauen der minnen ende noch veel qualekere condi dan verstaen oft gheweten hoe dat in hem seluen bouen al sijn gauen in ghebrukeliker minnen wert beseten want dat en can gheen creatuere creatuerlikerwijs gheweten nochtan hebbic te hans ghedacht in minen sinne hoe dat alle goede menschen emmer yet inweert crighen na gods minne maer dier es luttel ende oec sijnse diere die in minnen bouen wise crighen ende sonder maniere ende dit comt al bi dien si en hebben den oerspronc der godheit noch niet bloetelijc ghescout noch ghesien ende daer omme bliuense altoes in wisen ende in seden van maten ende ontbliuen oec haren besten tallen gaten want si en moghen noch en connen haer onbekinde letsamheit niet laten varen het soude hem seluen noch quadere sijn twaren maer nv hebbic cort ghemerct vijf partyen die alle gadere emmer yet na gods minne inweert hoeric lyen dierste die crighen in natuerliken lichte na wise haers selfs ende om hem seluen dander die crighen oec na wise haer selfs in ouernatuerliken lichte ende meinen gode na menichfuldeghe wise der heilegher kerken die derde die crighen noch neersteliker inweert ouermits inwendeghe sinlike ghebeeltheit der passien ende des menichfuldich lidens ons heren ihesu cristi ende dese hulpen onsen here ihesus cristus draghen sijn menichfuldeghe wtwendeghe lichamelike armoede maer die vierde partye die de sinlijcheit cristi ende oec alle menichfuldicheit met inwendegher trouwen dore connen sien die crighen noch diepere inweert met gheesteliken godliken beelden ende dese menschen wandelen met heeter begheerten biden cruce ons heren ihesu cristi ende oec siense cristus minne ende sijn inwendeghe trouwe metten heileghen kerstenen gheloue ane ende oec soudense hem gherne sijn cruce ende alle sijn martelie helpen draghen mer si en draghens noch niet volcomenlijc mer ic rekenne dese menschen voer inneghe gheestelike menschen maer die ghene die ten vijfsten male die edel zijde ende die gloriose openen wonden cristi met haren gheeste ende met godliken gloriosen smake hebben dooerboert ende doersoghen ende oec vander godliker ende der menscheit cristi te gadere gheruert ende gherenen werden wten leuenden oerspronghe der godliker enicheit oft vten bloeten aenschijne der minnen gods dese werden van godliker minnen ghewont ende doerwont ende oec hanghense met cristus gheestelijc aenden cruce ghenichelt tot op die doot des gheests want nyemant nyemen anders en mach van godliker minnen ghewont noch gheestelijc gherenen werden vten aenschijne der minnen gods dan allene die ghene die de opene wonden ende die edele gloriose side ons heren ihesu cristi met heylegher begheerten ende met innegher ghedachten hebben doerbroken ende doer soeghen ende oec alsoe ouermids die leuende binnenste ons heren ihesu cristi op tote in die gloriose godheit werden ghetoghen ende oec verwandelt vander eenre claerheit tot in die dandere in ouerlidinghen ons selfs ende oec alre ghescapenre dinghen siet in onkennessen bouen sijns ende bouen v seluen want dese menschen werden ghewracht ende ouerformt ende doer scenen ouermids dat in gheesten gods ende si worden oec doer dreghen gheeste met gheeste ende ouer gheset tot in dat eneghe gloriose liden ons heren ihesu cristi ende daer si wi een enich sijn ende ee enich leuen ende een enich onwandelbarich wesen in cristo ihesu bouen ons seluen ende bouen ale ghelijcheit verheuen ende nochtan soe bliuen wi altoes inder navolghinghen ee ander van gode ende oec een ander dan cristus het en es mer een cristus die eengheborenen sone gods vanden vader wie dat anders hout oft gheloeft ende hem sonder die menscheit cristi willen keeren tot der godheit die sijn vermalendijt ende verleydt van enen valschen subtilen gheeste maer die ghenen die op clemmen na dat ghi voer ghehoert hebt vanden nedersten tot den ouersten ende vanden minsten tot den meesten ouermids die menscheit ons heren ihesu cristi die sijn salich ende ghebenedijt ya alle die ghene die onsen here ihesu cristo god ende mensche ende mensche ende god beide te gadere gheuoelen ende hem alsoe oeffenen ende leuen connen in allen doechden beide van buten ende van binnen want al ons leefdaghe moeten wi behouden oeffeninghe der heilegher kerken ende oec ordinancie ende sedelike wise mer het sijn inwendeghe doechden die ic noch meer loue ende prijse maer sekerste ende dorberlijcste dat ic weet dats dat wi ouermids die menscheit cristi onghehindert tot der godheit keeren ghereet ic en dede noyt inwendeghen keer ter godheit god weet ic en begheerdene te doene ouermids die menscheit cristi wedert der godheit lief mochte sijn waert moghelijc oft leet als ic mijns selfs gheweldich was ende ic my seluen met redenen aen sach hoe soude ic arm sondich knecht gods voer die godheit dorren comen oft my der godheit ouermids minne dorren gheliken het en waer ouermids onsen lieuen here ihesum cristum die god ende mensche es hets wel waer men vint wel sommeghe ouercomende godtelike menschen mer dier es luttel ende min dant goet es die in bloetheiden ende in minnen alsoe ghewesent sijn bouen redene ende bouen hen seluen ende oec bouen al dat sij verstaen oft begripen connen datse meer ende dicwilre haren inkeer te gode doen bouen beelden ende sonder wise dan met beelden oft met wisen trouwen dit sijn saleghe wtvercorenne menschen want si sijn inghegaen ende gaen tot den hemelschen vader ouermids cristo in enicheit ende si sijn weder wtgaende ouermids die drijheit gods vanden ouersten tot den nedersten ghelikerwijs dat paulus dede ende oec cristus selue sprac in dewangelie si selen ingaen ende wtgaen ende beide vinden ende daer omme leuen dese menschen die aldus in en wt connen gaen onsen here ihesum cristum noch veel edellikere ende ghelikere god ende mensche want si sijn cristus in alre allendicheit ghelijc van wille ende van gheeste ende draghen in hen cristus ende sijn cruce ende sijn bitter armoede ende oec alle sijn maertelie gheheel ende volcommen want die ghene die hier bi bliuen ende des inden gheeste ghesmaken ende gheuoelen als ic te hants voer seide die vermoghen alle dat lidene dat ons here ihesus cristus van puere godteliker minnen ye gheleet ya ende noch meer wer dat sake dat die hemelsche vader ouer hem ghestaede ende ghehinghen woude si sijn bereet sonder weder willen alle dat te lidene in cristus name dat die hemelsche vader begheert want dese menschen hebben hem seluen alsoe te gronde ghedruect ende ghelaten ende oec gheoetmoedicht onder gode ende onder alle menschen datse niemant anders verdrucken noech oec verheffen en can in haren gheeste daerse bi bliuende ende een met gode sijn daer en canse negheen creatuere creatuerliker wijs vinden noch beweghen want dat hem alle die werelt eere bode si en souden hen niet verheffen noch connen verheffen dat hen oec al die werelt scande ende lachter dade si en souden den inwendeghen gront alselc smenschen oetmoedicheit niet connen gheroeren noch gheraken ende dese menschen hebben van gode watse willen ende si werken met gode wat si willen ende god doet al dat si willen ende begheeren want god en ontseit hem gheen dinc dat si met vriheiden dorren bidden oft eysschen in cristus ihesus name ende dit al gader soe vercrighen die ghene die de opene wonden ende die gloriose side ons heren ihesu cristi met minnen ende in godliken smake hebben doer soghen want doer cristus side ende wt sijnre godliker minnen der herten soe comt ons alle hemelsche gracie ghenade ende glorie van bouen nederweerts vloedich ende ouervloedich daer alle god minnende gheeste af ghespijst ende gheuoedt werden al eertrike dore dit weten die ghene wel die onsen here ihesum cristum na dedelste deel god ende menschen leuen ende hem seluen ouer ghegheuen hebben in ghebrukeliker minnen aldus hebdi ghehoert welc godtelike ouercomende ghewesende menschen sijn die meer haren keer doen bouen beelden ende bouen wise dan in wise ende dit comt hier bi want dese menschen hebben haer gheestelike inwendeghe oghe doer alle menichfuldeghe oft menichfuldicheit gheuest ende ghewortelt in enicheit maer wi toecomende ic ende dandere die noch beghinnende menschen sijn ende oec cume begonnen hebben ic en souts van my seluen noch niet dorren segghen dat ic ye gode ghereckelijc diende oft oec eneghen goeden menschen ghelijc ben trouwen dats my oncont mer god es diet weet ende siet die alle herten kint maer metten armen sonderen ende metten cleynen onghewassen menschen die gruene ende versch ter werelt comen ende gheerne haer leuen beteren souden hem der ic my wel gheliken want ic ben hen ghelijc die houdic voer mijn bruedere ende oec voer mine gheestelike ghesustere die welke met magalenen ende oec metten wijfkene van chananeen altoes op dit derste eynde beghinnen in cleynre oetmoedicheit niets niet houdende van ons seluen want paulus leert ons den ghenen die dunct datse yet sijn datse niet en sijn dats te verstane die ghene die yet van hen seluen sijn wanen oft dat si yet goets ten eweghen leuenne souden connen vermoghen sonder die gracie gods oft die hulpe ons heren ihesu cristi want sinte peter sprect dat weder steet den houerdeghen ende den oetmoedeghen gheeft hi sijn gracie hier omme laet ons totten inde der doot dies es ons noet op dnederste eynde beghinnen nv dan dnederste ynde eens goets menschen die met magdalenen willen op clymmen dats rouwe van sonden wille nemmeer te sondeghen bichte penitencie al ongherechticheit te latene ende ghenoch doen der heilegher kerken in vastene in vierenne in doene ende in latene dat si verbiedt ende ghebiedt minnen meynen gode bouen alle dinc ende onsen euenkersten ghelijc ons seluen ende gheloeuen dat ihesus cristus es god ende mensche ende pijnt v emmer yet goets te werkenne ter eeren gods van buten oft van binnen om uwer zielen noet oft om ws lichaems noet oec huedt v voer alle ouertullicheit ende sonderlinghe van houerdeien van hate van nijde ende leeft soberlijc van sonden hebdi ouertullich eertsche goet des deylt na v macht den armen soe sal god ws ontfermen sidi oec arme ende allendich loeft gode ende blijft verduldich ende god sal v daer voer gheuen sijn hemelrike ende deweghe leuen dit vintmen wel in boeken bescreuen oec en seldi te male niet sweren noch lieghen noch bedrieghen mer vreest bouen alle dinc gode ende hout v vaste aen sijn ghebode dits goetwillegher menschen beghin ende staet dies niet en doet ic segghe hen twaren si selen sonder vaechiuier den duuel volen varen hemelwaert dit boec en es niet volmaect alsoemen seit 