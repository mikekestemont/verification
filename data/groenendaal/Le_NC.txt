hier beghint tvierde boec vanden ix choren der inghelen ende der ewegher glorien ende hoe wi hem gheliken moghen prologhe dat j capittele ic hebbe ghenomen een woert dat die prophete inden soutere sprect wie sal my gheuen vederen sprac hi als der duuen ende ic sal vlieghen ende rasten in desen worden moghen wi merken gheestelijc tonser leeren drie dinghen dierste es dat die prophete vraghet ouermids die wijsheit gods wie dat hem ende oec ons vederen gheuen sal ya als der duuen ende dander daer na dat wi merken selen es dat dat hi vlieghen wilt want hi seet sonder si ic sal vlieghen sprac hi ende terde dat wi oec merken selen dat was dat hi oec mede rasten woude ende wilt want van desen drien en doech deen noch dan van buten noch van binnen enen voghel niet sonder dat andere redene waer bi moghen wi merken dit ghelikenisse wat soude eyghelike te merkene een voghel sonder vederen ende wat souden hem oec vederen hulpen oft hire niet met en vloghe hem ghenerende daghelijcs om sijne aes ende oec wetti wel en mach gheen voghel die soe snel es altoes gheulieghen hi moet emmer bi wilen ghesitten ende rusten want alle berueringhe ende alle beweghinghe soe van buten soe van binnen dats emmer om eenegherande ruste want niet te meer en doech die voghel sond seldi weten sonder vederen dan eens menschen lichame niet doghen en soude noch en mach sonder die ziele die vederen en doghen hem oec niet te meer en si dat hire met vlieghe na spise om sijn aes dat een bloete natuerlike onghecleede ziele niet en doech ten eweghen leuenne sonder ouernatuerlike gracie gods van bouen want ouermids die gracie gods van bouen soe moet die ziele haer inwendeghe spise halen ende ontfaen daer wi daghelijc af ghespijst ende gheuoedt werden ouernatuerlijc met hemelscher vrucht van bouen ende oec ten derden male en mach gheen voghel soe wel connen vlieghen die soe snel es hi en moet hem emmer bi wilen yet rusten want vloghe hi altoes eenpaerlijc dach ende nacht sonder ophouden soe bleue hi altoes onghestadich ende aldus eest oec van binnen gheestelijc in inwendeghen leuenne te merkenne hoe vele goeder werken dat die mensche soe van buten soe van binnen werken mach en saghe hi bouen alle dinc dende ende de meyninghe niet ane waer omme dat hijt doet soe waert al te vergheefs hier omme sprekic hoeret ons alle drie eyghelijc toe dat moeten hebben gheestelijke crachten ende wi selen vaste voerts vlietende sijn metter eenre doecht in die andere doecht soe selen wi altoes wassen ende toe nemende sijn ouermids verlichte redene voer doeghen gods in inwendeghen leuenne ende selen wi niet rustende bliuen in ons seluen met egheenen noch op egheen werc dat wi werken moghen hoe goet oft hoe vernuftich dat es maer ten derden selen wi bouen ons seluen ende bouen al onse nauolghende werke met ghestedegher ghestilder minnen rusten in gode bouen alle beweghinghe ende alsoe selen wi verhauen werden daer bouen ons seluen ende bouen al menichfuldich weten in een enich onweten sonder gront daer sal ons der hoechster inghelen leuen werden cont ghelikerwijs dat ghi namaels horen selt hier beghint vander ordinancien ende oefeninghe der ix chore der inghelen iiste capittele want op eenen nacht was my gheopenbaert een schoen inwendich visioen licht ende claer vanden ix choren der inghescher scaren haer inwendeghe gheestelike ordinancie ende oeffeninghe ende haer wisen die si deen bouen dander hebben dier en maghic v niet vol prisen want hare gheestelike gloriose hemelsche inghelike staet die es ons armen creatueren soe hoghe verborghen want wi noch vleeschelike herten sijn ende si puere lutere gheeste sijn hier omme en eest als niet dat wi vanden ix choren der inghelen spreken oft enighe redene moghen gheuen want het es cume ter pinen weert soe lutter goeds hulpet om dat wi soe eertsche ende soe grof van verstane sijn maer doch maghicker ons na eenre grouer wijs emmer yet af segghen ende daer na slaen soe gherake soe ghebate ghelikerwijs dat die blinde man doet na dey nv merct my dan voert ende scout ende siet van binnen metten gheeste ws inwendichs verstaens doer alle sinlike groue beelden hoe ende in wat manieren die ix choren der inghelen elc drie chore bi hem seluen deen bouen dander na clare ordinancie ende met onderschede aen te siene soe maken dese drie enen principalen staet ende dat sijn die drie iherarchien oft drie principale state welc datmen wilt want alsmen ix deilt in drien soe maken elke drie manieren enen state ende dat sijn noch drie state ochte drie manieren van inghelen in elken staet des hemels want daer sijn drie gheestelike verborghene doerscineghe claer hemele die haer chierheit ende haer ouernemelijke hoecheit hebben van onderscheedeghen sonderlinghen loene elke state van drien heeft sijn sunderlinghe scierheit machticheit ende wijsheit van ghebiedene ende van verbiedene deen ynghel bouen dander in elken choer ende in elken staet soe moeten altoes na gheestelike ordinancie die nederste ynghele wiken den ouersten ynghelen soe machtich sijnse daer na ordenancie want alsoe wel ende noch veel badt ende veel edelekere wert in hemelrike al ordenancie ghehouden ende gheoeffent dant doet hier in ertrike een sinlike ghelikenisse vanden coninghe houe dat derde capittele nv nemt vore alle dinc een sinlike ghelikenisse op dat wi namaels gheestelike ende ouernatuerlijc daer bi gheleert moghen werden want ghi weet wel dat in eens groots heren hof pleghet te sine drie manieren van state ende van mesnieden deen bouen dander ya deen meer van sunderlinghen hogheren dienste van meer weerdicheiden dan die ander soe es daer elc ghenaemt na sinen staet oft na sijn ambacht sijns wercs ende sijns diensts daer hi toe gheordineert es want in eens groets heren oft in eens conincs hof daer sijn wetti wel altoes knechte meedere ende mindere ende dese maken enen principalen staet dandere maniere es datter sijn oec scilt knapen die tsheren liue sien ende den here bewaert met ghewapender hant deser scilt knapen es daer oec meedere ende mindere deen van sonderlinghen dienste dan die andere ende dese sijn vanden middelsten dienste nochtan sijnse van enen state ende van eenre cleedinghe als ghi namaels hoeren selt maer die derde partye gheet bouen al dat sijn die ghene die sheren alre heimelijcsten naesten rade behoeren ende daer toe wtuercoren ende ghesocht sijn die weten bi na al haers heeren heimelijcsten naesten rade ende oec den ghemeynsten sonderlincsten orber ende om orbere al des lants ghemeyne ende hier omme moeghen die ghene die tsheren ouersten rade behoeren die stadelijcste liede sijn van al den lande ende oec die vromelijcste oft orberlijcste daerse wel willen ende haren here ende den ghemeynen lande ghetrouwe sijn totter doot toe sonder eneghe discoerdie siet dit sijn wel die stadelijcste liede in weerliken state oft die vromelijcste die men weet in al eertrike alsoe ende alsoe eest oec vanden ghenen die den gheesteliken armen verworpenen schijn van buten draghen ende dan sleuens van binnen niet en hebben want egheen liede en sijn meer in dolinghen noch bedroghen heden daechs dan die ghene die den verworpensten schijn van buten draghen want si houden van hen seluen ende van haren broet ganghe te vele dats die sake die den broet bogaerde let ende van inwendeghen ghewareghen dinghen daer af wetense letter ende dit comt daer bij wantse haer wtwendeghe werke soe groet weghen ende achten haer doen bouen alre menschen staet nv keeric noch tonser voester ghelikenissen weert ende merct voert want ic wille ons die drie vorste principale werlike state met ondersceede in ix deelen vertrecken hoe in al inden alre nedersten kneckteliken staet oec in eens heeren hof sijn drie manieren van knechten met onderscheede deen bouen dander want daer sijn stalknechte ende oec die ghene die in die cokenne scommelen ende scoeren ende knechte die lopen ende rinnen herwert terweert daer mense sent om lichtelijke sake dese sijn bi na van gheliken orberliken dienste dander partye die bouen dese omme loeperkens gaen dat sijn donder cooke die de spise bereiden ende te poente sieden ende braden op haer recht ende die derde dat sijn douer cooke ende bottelsiere ende penciere ende alselke volc die spise ende wijn leueren der ghemeynscap siet dese sijn van eenre tafelen ghelijc metten ouer cooken die haers heren spise cruden ende winnen ende nauwe saneren ende oec proeuen ende smaken hoese bouen alle dinc haers heren mont mach ghesijn ende dan leuerense ende rechtse die koc vort der middelster famielien dat sijn als ic eer seide die scilt knapen die te haers heren liue sijn siet deser es oec drie partien die voer haers heren tafele wandelen nochtans es deen van hoogheren dienst dan die andere ende oec in meedere werdicheit gheset van desen drien partyen dierste sijn die ghene die scotelen op ende af draghen ende dander partye sijn diese setten voer den here ende op ende af ne men ende temelijc voer sijn oghen presenteren maer die derde sijn noch van hoegheren werdighen wtvercorenen sonderlinghen dienst ende dat sijn die ghene die voer den here sinden ende oec die ghene die nauwe ende eenpaerlijc wachten ende merken ya bi bliuelijc wat op haers heren tafele ghebrect int ghemeyne siet nv hebbic v bewijst ij principale state van sinliker ordinancien inder eertscher coninghen houe hoe die nederste famielie es toe gheuoecht tot den middelsten dienaren ende oec hebdi ghehoert hoe die middelste famielie noch voert es toe gheuoecht ten ouersten state ia werdelijc dienende voer haers heren tafele soe wandelense daer met middele ende oec sonder middel want dit machmen hier sien metten oghen van buten dat die nederste knechte sijn onderdaen den middelsten scilt knapen die de spise ter tafelen op ende af draghen voer haers heren aensichte oec ghebieden die middelste scilt knapen ende verbieden den knechten van sheren weghen die onder hen sijn maer die knechte en moghen van hen seluen niet ghebieden noch verbieden van rechte den scilt knapen die bouen hen noch naerre haers heeren wille weten maer die knechte moghen den scilt knapen bidden wat si willen ende alsoe draghen die scilt knapen der knechte ghebet voert sonder middel voer den heere ende alsoe ende alsoe comic hier op den derden principalen staet die rechs bouen al ordinancie met gheweldegher ouernemeliker macht in sconincs hof gheet ende dier es oec drie partyen met onderscheede ghedeelt deen bouen dander nochtan sijnse van enen principalen state mer deene es in meedere reuerencileker werdicheit in sconincs herte al heymelijc verborghen vanden ghenen die te sinen nausten rade behoren dan die andere maer deser es luttel goets die de coninc te sinen rade heeft wtvercoren ende ghesocht maer dierste sijn die ghene die altoes seghenwordich bliuen bi den coninc ende hen nemmermeer wtwert en keeren van voer sconincs oghen buten sijnre conincliker zalen en ware ochtse die coninc selue wtwert sende metten monde oft datsi raet namen aen den coninc dat sijn wille ware maer dander die noch hoghere ende werdere sijn in sconincs herte dat sijn die ghene die de coninc alsoe wijs ende soe vroet kint dat hise coenlijc ende vrilijc derre wtwert senden inden ghemeynen orbore alles sijns lants ende dien alsoe wettelijc ende alsoe ghetrouwelijc doen naest haer macht datsi altoes cuenlijc ende vrilijc voer sconincs oghen moghen comen maer die derde partye van sconincs rade die sittic enich ya bouen al want dits die neghende partye vanden drien principalen poenten ten alder hoechsten bracht na werliken state dat sijn die ghene die de coninc alsoe enichlijc wtvercoren heeft datse rechs een sieghe ende een ghelike aender hant des conincs sijn sittens te sijnre rechter siden oft te sijnre slincker siden teenre tafelen naest oft ghelijc der coninghinnen aldus hebdi voer wel ghehoert dondersceet hoe ic ons dese drie sinlike principale state van buten in neghen manieren van ordinancien ghedeilt hebbe ende hoe die nederste knechtelike famielie es toe gheuoecht der middelster famielie es toe gheuoecht der middelster famielien ende noch voert es die middelste famielie toe gheuoecht ende onderdaen den ouersten state die van sconincs rade sijn maer die ghene die vanden alre ouersten state sijn ende eyghelijc sconincs rade behoren die en doruen anders nyemenne onderdaen sijn van noede dan den coninc allene als hise wt verkiest tot hem seluen ende oec tal den lande ghemeyne hoese raet ende daet selen gheuen dat die coninc sijn heerlijcheit behouden mach ende oec al sijn lant in rusten ende in vreden vander gheesteliker ordinancien deser wtwendegher wisen iiij capittele maer nv willic ons wt desen sinliken ghelikenisse ende met alle desen voergheseiden wtwendeghen dinghen soe willic ons weder gheestelijc ende ordelijc in contrarien ouermids die gracie gods van bouen inwert trecken ende leiden wtten lande van egipten dats gheestelijc te merkene wt desen allendegher bedroefder ongheestegher werelt ten hemelschen lande ende ten eweghen paradyse weert daer bouen daer die yngheleke dieneren gods ende die saleghe gheeste met haer famielien ende met ewegher gheselscap vergadert ende verenicht sijn sonder middel altoes voer dat blote claere aensichte gods daer es alle heileghe ghestedeghe beweechlijcheit ende hier omme willic ons rechte voert leyden vanden nedersten tot den ouersten ende wil ons maken ochte hier wt leeren een scoen graciose driuoudeghe hemelsche in wendeghe inghelike ordinancie hoe ende in wat manieren dat die drie principale inghelike state in hem hebben besloten met onderscheede ghedeilt na ordinancie ix chore van inghelen ochte ix sunderlinghe ouernemelike wisen van gheesteliken inwendeghen leuenne te gheuoelenne deen bouen dander op staende ghericht in ons seker dit waer alte scone ende alte ouernemelijc gracioes van binnen doer alle menichfuldicheit metten gheeste aen te siene ouermids vri inwendeghe verhauenne werdicheit te gode want hier ane gheet ons al dat wi ieghewelc teeken bi hem seluen wisten ende met claren ondersceede bekenden hoe die nederste inghele toe gheuoecht sijn den middelsten inghelen ende hoe van daer voert de middelste inghele toe gheuoecht sijn gode ende den ouersten inghelen ende noch voert meer hoe die ouerste chore der inghele verhauen ende toe gheuoecht sijn bouen alle ondersceet sijnse nauolghende der ouerweseliker enegher enicheit gods ende alsoe liden die inghele ende die weselike bloete inghekeerde gheeste al vren hem seluen ende alle dinc doer ende ouer in een ewich versmelten van minnen in minnen onthoeghen die inghelen altoes ende in elken oghenblicke hem seluen ende al ordinancie gaense ouer cortere dan eneghe blicseme siet ende hier omme heetense ende si sijn oec die ouerste inghelen die verberneren omme datse god al vren verslint ende verteert ende voerse ouer bouen ende buten haer selfheit daerse een gheest ende een salicheit met gode sijn ende daer sijn si bouen all die ix choere der ingheliker stemmen ende oec meer dan alle inghelen ghelijc want daers gods sciet se ende sijn eenuoldeghe inwoninghe ende hier omme en es daer in diere eenuoldegher enicheit gods daer god hem seluen enichlijc besit egheen ghelijcheit wan alle ghelijcheit steet in onderscheede ende heeft graet ende ordinancie ende in meer ende min ende hier omme sijn oec die ix choere der inghelen deen bouen dander gheset ende sonderlinghe gheteekent een yeghelijc choer na sijn ambacht sijnre stemmen ende der wisen sijns dienst ende oec der oeffeninghen die eiken choere van gherechter ordinancien toe behoert want god werct alle sijn werke ouermids die ondersceedeghe wijs sijnre godliker persone in gherechter ordinancien ia beide in hemelrike ende oec in eertrike want die ghemeyne heyleghe kerke al hier beneden die es te male ghedicht ende gheordineert van den beghinne tot den inde ouermids die redelike creatueren met middelen ende oec sonder middel in gode ouermids die eweghe wijsheit gods esse ghefondeert oft ouermids den heileghen gheest want alsoe ghelikerwijs seldi weten als hier in desen leuenne een mensche meer verlicht ende clare ende wisere wert van onderscheedegher waerheit ende van heilegher godliker leeringhen voert te bringhene alsoe sijn oec die heileghen ende die inghelike gheeste die daer bouen sijn claerre verlicht in gheesteliken werken na ordinancie deen min dander meer ya ghelikerwijs dat paulus sprect ende seet dat hier een sterre es onderscheedegher claerre dan die andere nochtans hebbense alle claerheit emmer yet deen min dander meer want dit machmen natuerlijc scouwen ende sien metten oghen van buten nochtan siet men wel dat selke een sterre m werf meere claerheit in haer heeft ende oec meer lichts wt haer schinende es dan die andere ende alsoe sijn oec die heileghen ende die ix chore der ynghelen met onderscheede verlicht ende verclaert ouernatuerlijc deen min dander meer mer hets daer al een ander stat daermen gode scout ende siet claerlijc van aenghesichte taenghesichte sonder middele mer hier scouwen wi sprect sinte pauwels als in enen oft in een ghelikenisse mer daer ende oec hier selen wi inden bloeten eenuoldeghen spieghel der godheit meer ende oueruloedeliker bekinnen dan alle dinc na een voldeghen wijs ende oec mach dit hier den mensche bi wilen ghescien ya dicwile met tiden als hem god onsen gheeste vertoeghen ende oppenbaren wilt trouwen dats altoes sonder onderlaet soe doet god eenpaerlinghe alle dat sijne daer toe dat hi selue es ende verleisten mach waer dat sake dat wi hier in desen leuenne altoes euen hebbelijc mochten bliuen toe ghekeert ghelikerwijs dat die inghele gods doen want waer si comen ochte varen ya al comense hier in eertrike alsoe men dicwile vernemt ende vernomen heeft een boetscap doen ghelikerwijs dat die eertsche inghel gabriel was ghesent te marien onser lieuer vrouwen daer hi een saleghe groete oft boetscap een ghewareghe hemelsche boetscap aen brachte ya van wt hemelrike van voer dat aensichte gods tot al hier in eertrike seker dats een verre wech na wise der stat aen te siene want men maechs niet meten mer eens goets menschen gheeste die van binnen vri es hi vaertere seker wel in eenen corten oghen blicke ende in min ya sonderalle arbeyt ouermids godlike minne ende dit prouic v hier aldus want eens menschen verstannisse dat van binnen vri ende onghehouden es van alle dinghen dat keert die mensche met sinen ghepeyse van binnen waer hi henen wilt want ghepeys es van natueren alsoe snel dat op alsoe corten poent ende alsoe saen es hondert dusentich dusent milen verre als een halue mile ochte enen scree van mite peysene weder enen uoet verre want alsoe snel es mijn inwendich ghepeys te groeten roeme oft ten ynde van eertrike gheuaren alst soude sijn enen mieren voet breet ende lanc want een onuerladen verstennisse dats alsoe saen daert wesen wilt nv hier nv daer soe op dit dinc soe op dat daer hem die mensche gheheellic henen keeren wilt van binnen daer es hi te hans met sinen ghepeyse ghelijc den blicke oft den eenvoldeghen schine der sonnen siet dit vermach die mensche allene van natueren dat hi sijn inwendeghe ghesichte herbeelt op wat dinghen daer hi nadincken wilt nv merct dan voert ende ocht dit vermach een quaet onghelouich mensche na enen redeliken lichte in bloeter natueren ghelikerwijs dat men nv bloete natuere set maer sij es al gheualst veel meer vermach dan een mensche die gode ghewarichlijc mint ende van bouen vter eenuoldicheit verlicht ende verclaert es met enen godliken ouernatuerliken lichte ya sonder middel in dat bloete seghenwoerdeghe claer aenghesichte gods dat den mensche vri ende los maect sijns selfs ende oec alre verganckeliker dinghen die hier beneden sijn des wert ende es eenghewarich god scouwende mensche alsoe onnachsam sijns selfs dat hi op hem seluen van buten noch van binnen niets niet sijns selfs en wert achtende noch oec alre verganckeliker dinghen die in eertriken sijn daer en es seker enen eenuoldeghen weseliken bloeten inghekeerden godscouwenden mensche niet te meer omme dan als niet oft min dan niet want hadde een mensche gode eens ghescout ende ghesien claerlijc metten inneersten deele sijns gheests ghelikerwijs dat dinghele doen ende oec ons hier ghescien ende gheuallen mach seker dan souden wi altoes voert meer lieuere ewech gheuen dan nemen want dats alselcs menschen rechte ende sijn inwendich aert sijnre mildicheit der caritaten alsoe altoes lieuere ende blidelikere gheuen dan nemen maer dit seldi weten en meynic allene tgheuen noch die ghifte der caritaten van buten niet mer een mensche die gode sinen gheest ende hem seluen van binnen gheheel can ouerghegeuen hem es altoes wel ende salicheit ghesciet want dits der heyleghen ende oec der inghelre leuen in hemelrike ya ewelijc ende emmermeer soe werken daer alle heyleghen een yghelijc werc sonder enich ophouden altoes gheuense ende gheuense eenpaerlinghe haren gheest gode ouermids drijheit in enicheit ende hier in es gheleghen alre hemelscher gheeste hoechste werkelike salicheit ende daer si gode al vren sonder onderlaet haren gheeste gode ouergheuen daer ontfaense al vren ende in elken oghenblicke die oueruloedeghe onghemetene salicheit die god selue es met alle sijnre begripelijcheit sijnre glorien ya dier ontfanclijcheit daer wi die glorie gods glorioelijc ghedoghen ende lidelikerwijs ontfaen daer moeten al onse navolghende werkeliken crachten falgeren ende ghebreken voer den bloeten eenuoldeghen inslach der groetheit der glorien gods die nyemant verstandegherwijs noch werkelijc ontfaen en mach noch oec en can en si dat sake dat die mensche hem seluen ende oec alle dinc in enen corten oghenblicke ouerliden die in hemelrike ende oec in eertrike sijn dit moeten wi gheheelijc al ouerliden metten ouersten deele ons gheests selen wi ontfaen die glorie gods ende oec den ix choren na ordinancie met alden ynghelen ghelijcheit hebben met onderscheede mer in weseliker salicheit sijn alle inghele ghelijc daerse te male bouen hen seluen ende bouen al anderheit ende onderscheet verhauen sijn in een weselijc ghebruken gods mer inder navolghinge der ordinancien daer elc minnende gheeste ouermids godlike minne in hem seluen op steet ghericht met alle sinen crachten voer dat aensichte gods ende altoes onder gode loueliker wijs daer sijnse alle ghelijc ende oec onghelijc deen van meederen lone dan die andere ende sijn daer alle navolghende met enen ghemeynen accoerde der onbegrijpelijker hoecheit gods want men pleecht te singhene vanden heileghen dat daer nyemant en es deen danders ghelijc vonden na alre wijs ende het es waer emmer vintmen dat een heileghe yet sonderlincs aen haer heeft dits die andere na die maniere niet en heeft nochtan sijnse alle vol van doechden ende van waerheiden alles goets al es een heileghe claerdere ende meer verlicht ouermids gracie ende glorie dan die andere seker dit en derf niemende verwonderen vanden toe keer der heilegher inghelen ende vander lichameliker sinliker salicheit des ewichs leuens vste capittele want die inghelike gheeste die noch bloet noch vleesch en hadden ende puere gheeste van natueren sijn siet dese en daden elc nochtans mer enen principalen gheheelen toe keer ende in dien seluen enen ouernatuerliken keere wordense alle salich mer nochtan keerde selc een inghel dusentwerf hoechliker ende oec edelikere met meedere minnen tot gode dan selc ander ende oec mochten daer selke deen veel edelre van natueren sijn ghescapen dan die andere dit mochte oec wel een sake sijn dat onse here god alsoe voer sien hadde ya om datter drie manieren van ordinancien souden sijn deen bouen dander want dat cleedt ende sciert alte wale waer dat sake dat ic ons dese drie voudeghe hemelsche ordinancie van binnen metten gheeste conste doen ghescien ende verstaen ghelikerwijs dat ict van binnen metten gheeste sie ende verstae ya te minen groten scanden moetic dese beroemecheit selue van my seluen segghen dat ic my iets beroemen oft prisen soude seker alsoe vele waer ic ende bin ic meer smadelecs lachters ende oec scanden weert voer gode ende oec voer de werelt maer mijn arme ghebreke ende mijn sondeghe leuen ende oec mijn teedere menschelike neichelike crancheit die mi god ouermids sijn grondeloese ontfermherticheit doer sijn grote ghenadicheit ende goedertierenheit heeft helpen draghen seker aldus mochic ouer my seluen wel kermen en claghen hoe ic selue hebbe gheleeft van minen kinschen daghen mijn stinckende sonden magic gode wel beweenen met bitteren rouweghen tranen maer hier omme waest dat ic seide ende oec dat icker met meynde seldi horen consten wi segghic noch claerlijc in onser verstannissen van binnen scouwen ende sien ghelikerwijs dat ons dinghele gods van binnen metten gheeste verstaen ende ons gheestelikerwijs van binnen sien soe waren wi den inghelen ghelijc consten wi in ons gheuoelen ende bekinnen alsoe hem dinghele tonswert hebben ende gheuoelen want wi moeten emmer gheestelike eendrechteghe ghelijcheit metten inghelen van binnen hebben ende in ons haren gheesteliken hemelschen staet gheuoelen selen wij inghelijc leuen leiden want sinte pauwels die inden derden hemel was gheleyt ende ghetrocken in die ouerste claerheit gods hi ghetuycht ende leert ons selue dit dat ons wandelinghe sal sijn inden hemel ende dat en meynt hi niet metten voeten van buten te wandelen noch oec met onsen sinliken lijfliken oghen van buten daer met en selen wi nemmermeer gheestelike inwendeghe vernufteghe dinghen scouwen noch sien ya noch hier noch oec b inder ewicheit dat ghi dat seker wet want met onsen sinliken oeghen ende selen wi daer anders egheen dinc scouwen noch sien dan sinlike gloriose dinghen als den lichaeme ons heren ihesu cristi ende oec alle die andere heileghen die daer materelike gloriose lichamen selen hebben ten ioncsten daghe ya seuen werf claerdere blinckende dan die sonne schijnt inden middaghe te noenen soe sal daer elker heileghen lichame seuen vout clare ende scoenre sijn dan die sonne ia die daer alre minste claerheit hebben sal ende alsoe voert meer sal na elker claerheit sunderlinghe ouernemelijc sijn deen bouen dander elc na sijn verdiente min ende meer ia ende oec houdic dit dat onser vrouwen lichame sunderlinghe alleene bi hem seluen alsoe groete ouernemelijken claerheit hebben sal als alle heileghen te samen int ghemeyne want si heuet wel verdient ia met dien enen woerde daer si sprac ende seide siet hier die deerne gods ende oec noch voert houdic dat onse here ihesus cristus lichame alsoe bouen onser vrouwen lichame alsoe ouernemelijc claer es ende sal sijn bouen onser v haren lichame ghelijkerwijs dat ic voer seide dat haer lichame claer sal sijn bouen alle die andere te samen int ghemeyne ende aldus hebdi ghehoort vander wtwendegher lichameliker glorioser sinliker salicheit die welke salicheit alle menschen claerlijc selen scouwen ende sien met haren vleesscheliken gloriosen oeghen ten ionxsten daghen in dat eweghe leuene daer bouen ia die ghene die hier hebben gheleeft tot der doot toe in ghewaregher belijnghe van penitencien ouermids dat ghemeyne kersten gheloeue der heilegher kerken ende altoes haer vleesch hier hebben bedwonghen ende ghecastijt van quadere vremdere ongheordineerder ghelost na die ghebode der wet gods ende der heilegher kerken die selen daer gode sien in deweghe leuene met haren vleesscheliken gloriosen oghen sprect job ya die selue oghen die ic nv hebbe staende in mijn sterfelijken hoeft die selen daer claerlijc scouwen ende sien oppenbaer dats te verstaen dat iob meint onsen here ihesum cristum te siene in vleesche ende in bloede sinen gloriosen heileghen lichame na der sinliker menscheit want ihesus cristus es ons eneghe here ende ons god maer niet en weent dies dat enich mensche gode met sinen vleescheliken oghen sal bekinnen ocht sien na der godheit dat en mach nemmermeer ghewallen noch ghescien hier noch oec inder ewicheit en mach de godheit niet ghesien werden met vleescheliken oeghen want wat men daer af segghen mach dat dies iemant weenen ocht gheloeuen soude dat men gode met mateerliken oeghen daer soude moghen sien dit comt al van blinder grouer onkinnessen want niet te meer en selen daer mijn oghen noch oec egheens menschen oghen nemmermeer gode scouwen noch sien niet te meer danse hier en doen na sinlike ghedeente enegher veruwen te ghekene want men en mach gode noch oec die verborghene inghelike gheeste noch oec eghene redelike inwendeghe dinghen met lijffeliken oeghen niet sien noch verstaen want men moetse emmer endelijc bekinnen ende sien elc na tsine dat sinen ghelijc eyghelijc toebehoert van vierderhande manieren van ghesichte daer alle salicheit in gheleghen es dat seste capittele maer nv vindic sonderlinghe deen bouen dander vier manieren van ghesichte daer alle salicheit ende alle heylicheit in gheleghen es ya regneeren ende die altoes regneeren selen van nv voert meer ewelijc met claren onderscheede van ghesichte in dat eweghe leuen deen salicheit anders dan dandere nv die nederste ende oec die minste salicheit die wi hebben selen in deweghe leuen daer af hebdi ghehoert dats dat wi daer onsen here ihesum cristum scouwen ende sien selen sinen gloriosen vleescheliken lichame met onsen gloriosen vleescheliken oeghen ende oec alder andere heyleghen elc met onderscheede ende met namen ende toe namen die daer met cristus op verstaen ende verresen selen sijn inden lesten daghe des ordels maer dese sinlike a salicheit en sal god na sijnre godheit noch oec die inghele gods die puere gheeste sijn niet scouwen noch sien want dat onghescapen wesen gods noch oec die inghelike ghescapene gheeste dese en hebben eghene vleeschelike oeghen daer si mede sien mochten sinlike dinc van buten ocht oec eneghe ghedeente van veruwen want god en versteet egheen sinlike beelde noch oec egheen vleesschelike ghedeente en ontfeet hi niet van buten inweert b comende maer alle sinlike veruwen van ghedeenten soe versteet god ende weet van binnen uweert ende hi trect ons na hem ende al dat hem ouermids sijn gracie gheenicht es dat trect hi ende saect na hem van binnen inweert ende oec na deser maniere soe verstaen ons oec die inghele gods wel beide inweert ende uweert ouermids haer redelike inwendeghe kinnesse datse hebben want wi verstaen hen wel ende oec verstaen wi gode wel van binnen ende oec menegherande dinghen die wi van buten niet en sien nochtan verstaen wi sommeghe dinghen van buten inweert ende oec sommeghe dinghen dinghen die wi niet en sien van binnen uweert als die locht die hout haer rechts eenpaerlijc voer onse oeghen ende oec altoes omtrent ons ende in ons ende oec esse dach ende nacht euen na nochtan en sien wise met onsen vleescheliken oeghen van buten niet ende aldus verstaen die inghele gods die dinghen van binnen uwert die si van buten na ghedeente niet en sien want hoe onse sinlike salicheit daer bouen sijn sal die wise noch die maniere daer af en selen dinghele gods nemmermeer bekinnen noch moghen sien also vele als een cleyn seempsadeken groot es nochtan selen dinghele gods hebben verstandeghe toe valleghe bliscap daer van onser lichameliker glorioser salicheit die ons weselijc sal sijn ende ons eyghen proper ende noch vorweert hebbic ons te verclarene die drie manieren van salicheiden die ic ons voer seyde die verre bouen gaen dese sinlike satelike salicheit gaen in deweghe leuen na gheestelike vernuft gelikerwijs dat ghi namaels horen selt sal deen salicheit sijn altoes in ons redelijc ende gheestelijc dander weselijc ende godlijc mer die derde salicheit sal ons te male sijn ouerweseliken ia bouen ons weselijc gheuoelen maer niet bouen ons weselijc in sijns gods siet ende als wi dese dri state in ons met onderscheede wel bekinnen dan selen wi den ix choren der inghelen ende oec alle inghele gods na gheesteliken inwendeghe ordinancie ghelijc sijn van vier dinghen daer wi met gheliken moeghen der nederster inhelen ordinancie dat vij capittele nv nemic dierste dat ic seide op dat onse inwendeghe ordinancie den nedersten inghelen gods ghelijc si ende waer met dat wi dit biden yersten vercrigben selen dat ons oeffeninghe sal sijn redelijc ende gheestelijc ende altoes gode behaechlijc hier aen gheet ons al dat wi die doecht hadden van buten ende oec van binnen dier toe behoeren sal dit selen wi cort al vercrighen met vier dinghen deen es dat wi ons werpen selen al dat gode vremde ende onghelijc es ende meshaecht dander es dat wi tot ons trecken selen ouermids sijn gracie al dat gode behaecht ende terde es dat wi hebben selen tallen dinghe wijsheit ende bescheedenheit ende tvierde es dat wi onsen viant minnen selen tallen dinghen dies hem nauwe noet es ghelijc onsen vrient des es my seker wel noet deser vier dinghen willic een ghetrouwe knecht gods sijn want wie dat hier seghen eneghe eyghene contrarie voersetticheit in hem gheuoelt die mensche en es seker inder gracien gods niet want gheen dinc seldi weten en stedicht den mensche vastere in gode noch soe en wert lichtere alle houerdei verwonnen dan dat die mensche mensche sinen viant can minnen ghelijc sinen vrient want dat es der natueren alre onghelijcste ende meest contrarien alre ende hier omme bringhet ons alre meest ghelijcs ende eendrachticheit met gode in ons als wijt in contrarien verwonnen ende vten gheeste verdreuen hebben ouermids die gracie gods ende met doechden in ons beseten ende vercreghen want ouermids dese vier dinghen als ghi horen selt worden oec alle die inghele met enen principalen keere in gode ghevrijt dien si daden ouermids godlike minne ya ende alsoe ouernatuerlike vaste in gode ghewortelt ende ghegrontuesteghet dat si noyt sint vallen en mochten want met eenen keere wert die goede partie vanden inghelen alsoe salich in eenen corten oghen blicke ende die quade partie in contrarien alsoe cort verdoemt ende ewelijc onsalich ende aldus cort saelt met ons sijn ten ionxsten daghe ende die quade selen dan wtgheworpen worden in deweghe vier ende die gherechte selen hen seluen wt verkiesen ouermids die ontfermherticheit gods selense gheset ende ghestedicht werden sonder strijt daer in deweghe leuen dat selen die ghene sien die hier wel ende wettelijc ghestreden hebben om ewich onverganckelijc goet te behoudene ya hier in eertrike ghelikerwijs dat die goede ynghele streden ieghen die quade in hemelrike ende dat was den meesten strijt die noyt ghewert in beiden siden want si streden ende parlamenten in weder side beide om ewich goet mer die goede inghele die streden wiselijc ende vroedelijc ende daer omme wordense in lanc soe meer wisere want si namen gode te hulpen ende streden met gode ende ouermids sijn gracie ende daer omme halp hen god weder striden ieghen haer viande want die quade viande waren ende sijn noch gods viande want si striden met valscher ongherechtegher wapeninghen ieghen gode ende wouden met eyghenre cracht op clemmen ende gode sijn hemelrikn af winnen in bloeten natuerliken lichte ende die worden ende sijn bleuen euwelijc onsalich ende alsoe selen oec noch alle die ghene doen die simpelijc met hen seluen ende met eyghenre cracht willen op clymmen sonder die gracie gods ende segghen enegherande lieden datmen der gracien gods niets niet en behoeft die liede die hen alsoe van binnen gheuoelen die bliuen sonder eneghen twifel ewelijc verdoemt daer voer settic mijn ziele ende mijn deel hemelrijcs ende oec al dat my emmermeer van gode ghescien ende gheuallen mach haers en wetic ghenen raet want die liede sijn bouen alle andere menschen quaetheit alre quaetheit ende hier omme segghic en es hen niet te ghehelpene den ghenen die sonder die gracie gods ocht oec sonder cristus op willen climmen ende der gracien gods niet en begheren noch en behoeuen alsoe dochte oec seker lucifer hier toe comt men lichtelijc ouermids sijn natuerlike ghescapene edelheit woudense hen god ghelijc maken mer die goede inghele die ouermids die gracie gods verhauen waren ende op clommen alsoe in glorien bouen gracien die bleuen daer salich ende eenich in gode gheanckert ende oec noch comense ende gaen al vren ouermids nuwe oeffeninghe van minnen soe lidense altoes hen seluen ouermids gracie ende glorie daer si ontfaen bouen gracie die ouerste claerheit gods ende alsoe behoeuen daer al noch die inghelike gheeste ende oec alle die ghe heileghen die daer bouen sijn der gracien ende der ghenaden gods ende selen ewelijc doen daerse in onthouden bliuen in een sekerheit der glorien gods daer nemmermeer mensche toe comen en mach ten si dat sake dat hi hier wil wel ende wettelijc ghestreden heeft met gode om ewich goet in sijnre cracht te behoudene ghelijker wijs dat dinghele streden moeten wi oec striden ende vele meer selen wi die crone des ewichs leuens behouden hoe dat wij kinnesse ende wat voersmaecs vercrighen moghen der ingheliker hemelscher ordinancien viij capittele maer hier nemic dierste hier in coerten woerden vanden vier dinghen die ic voer seide daer wi gheestelijc te verstane die nedersten inghelen na ordinancie met gheliken selen soe moeten wi ten yersten male al dat wt ons werpen dat gode ende onser eyghenre consciencie si en onghelijc es ende dat en es anders niet dan sunde als die gheheelijc ter eeren gods wert wt verdreuen ende ghelaten inden seluen oeghen blicke wert godlike minne inden mensche gheboren ende hier wt ontsprenct ons dat ander want alsoe vollec als die godlike minne verdreuen heeft al dat inder zielen gode contrarie ende onghelijc was dan selen wi voert werken al dat gode ende sijnre heilegher ghemeynscap ghelijc es dats dat wi bouen alle dinc ende voer alle dinc selen meinen ende minnen den lof ende deer gods want dinwendeghe ouernatuerlijke hemelsche ghelijcheit die hebben alle minnende gheeste die in hemelrike ende in eertrike sijn die volghen alle der gracien gods eendrechtichlijc na met enen ghemeinen acoerde van heileghe aenbedinghen altoes drie persone ende enen ghewareghen god daer wi in gheloeuen selen ouermids onsen eneghen brudegoem ihesum cristum ende wanneer dat wi dese twee voergheseyde dinghen sonder alle twifel te rechte in ons gheuoelen dat wi bouen alle dinc hebben minne gheloeue hoepe ende trouwe te gode ende dit altoes in enen werkeliken toe ganghe ouermids onsen here ihesum cristum te behouden ende ouermids hem ende sijn verdiente ten hemelschen vader gaen dits seker een beghinsel oft een fondament van allen gheesteliken goede goede a want godlike minne ende ouernatuerlike b gheloeue dese twee dinghen sijn beghin ende eynde al onser salicheit ende oec sonder middel wt gode gheboren ende hier na volget dat derde poentken dat altoes een es met desen tween gheliker wijs dat ghi voert selt merken ende hoeren dats beschedenheit ende oec gheestelike inwendeghe gheordeneerde vroetscap dese moeten alle menschen tot den kerstenen gheloeue van noede hebben ya emmer yets wat van binnen ende van buten want sonder inwendeghe gheestelike gheordeneerde vroetsap en mach nyemant behouden bliuen sonder allene die ionghe onnoesele kinderkens die in dat onnosel bloet ons heren ihesu cristi ghedoept ende ghewasschen sijn vander yerster erfsonden ya ocht puere sotte die egheen vroedom noch bescheedenheit en hebben ia tot egheenen dinghen van buten noch van binnen ende alre dinghen onnachsam sijn ouermids haer natuerlike ingheboerteghe sotheit want een mensche die een hellinc weert noch eenen penninc wert vroedoms te ghenen dinghen en heeft seker god en sal hem nemmermeer vroetscap noch bescheedenne dinc eysschen mer god sal hem sempelijc hemelrike ouermids sijn ontfermherticheit gheuen sonder anderen loen maer een mensche die te sinen iaren ende te sinen daghen van bescheedenheiden comen es ende natuerlijc sins alsoe vele heeft dat hi wel weet oft weten mach wilt hi onderscheet tusschen goet ende quaet ende wat hi doen ende laten soude siet hier gheet al ane alsoe vollic als die mensche sinlike eertsche vroetscap vercrijcht na wise der werelt soe dat hi noede verliest ende gherne wint ende oec hem beghint te scamenne ende te vermidene soude hi quaet oft sonde doen voer die liede ende doetse dan heimelijc seker dats een oppenbaer teeken dat die mensche sijn yerste onnoselheit die hi in die vonte ontfinc verloren heeft wanneer dat wi ons meer scamen ende decken van buten voer doeghen der menschen sunde ende quaet te doene dan van binnen voer doeghen gods diet al weet ende siet van buten ende van binnen wat wi doen ende wie wi sijn want gode en es niet verborghen noch verholen ende hier omm sprect sinte gregorius dat dwijf dient den here vreeselijc die haer aenghesichte keckende bescout nv merct dan weder omme gheestelijc in contrarien die mensche dient gode vrilijc ende vreesende die sijn inwendeghe aenghesichte al bloet ende oppenbaer bescout voer doeghen gods ons inwendich aenghesichte seldi weten dat es puere suuer om uerladenne consciencie sonder alle berispinghe van dootsunden dat es een inwendich onthout alre gheesteliker toeuoeghinghen te gode daer alle goede menschen op fonderen tot in die doot toe want een mensche die met eenre openre goeder vrier consciencien niet en wandelt van binnen gheheellijc met alle sinen crachten voer doeghen gods die mensche en mach nemmermeer ghewareghe inwendeghe gheestelijke ouernatuerlike wijsheit noch hemelsche inghelike ordinancie vercrighen es dat sake dat onse verstannisse ende ons inwendeghe sinne niet ontploken en sijn ouermids die gracie gods van bouen met enen godliken lichte ya al hadde een mensche vroetscap dat hi alle eertsche sinlike dinghen te poente ende te rechte conste ordineren ia ten anderen male noch meer al hadde hi oec natuerlijken sin ende const ghenoch tondersceedenne alle keyserlike weerlike saken ende elken tsine te bewisenne na keyserlike loye ende op sijn recht ya ende noch meer al hadde oec een mensche ten derden male alle menichfuldeghe gheleerde conste van boeken ende van scriftueren der gheesteliker wtwendegher ordinancien der heilegher kerken ende dat hi nochtan daer toe alle menschen conste ghewisen ende gheleeren ouermids sermone ende predicacie den gherechten wech hoe ende in wat manieren dat elc mensche gode dienen ende leuen soude deen aldus dander alsoe ende elken na eenre sonderlingher wijs nochtans siet dit schijnt een herde groet dinc dat een mensche oft een meester alle dese menichfuldeghe wijsheit in hem hadde ende alle redelijc onderscheet wel in hem verstonde dat men weten mach ende dat te wetenne es soe van buten soe van binnen dat hi const ende sciencie hadde van alle dinghen diemen weten ende begripen mach allene in redenen ic en scheeder niet wt noch cleyne noch groot siet nochtan waer dat al een cleyn dinc waer dat sake dat den mensche godlike minne ghebrake ende die mensche selue bouen alle dinc niet gheordent en ware ouermids minne ende caritate te gode soe waer my dit vele wetens meer een niet weten oft en veruerren mijnre salicheit dant ware een niet yet weten ende oec meer een ongheordeneerde ontoeuoeghinghe van gode dant ware een toeuoeghinghe want egheen dinc als ghi woert hoeren selt ouermids dat vierde poentken en let ons noch en hindert ons van alre heilicheit dan dat wi niet eenuoldich ende eenich en connen sijn doer alle menichfuldicheit want waren wi alsoe die inghelen gods sijn ouermids die drieheit gods ter enegher enicheit gods gheuoecht ende ghekeert soe worden ons te hans al ordinancie daer inden gheeste wel met onderscheede gheleert want wat es anders der inghelre staet ende haer gheestelike leuen in hemelrike die daer noch vleesch noch bloet en hebben dan dat si al vren gheeste met gheeste aen gode cleuen ende hanghen alle in salicheiden dats altoes sonder onderlaet haer gheestelike werc ende haer nauolghende oeffeninghe nv machmen dan hier voert hier op vraghen na dien dat die ix choeren der inghele ende oec elc inghel sonderlinghe daer cleerlijc scout ende siet metten gheeste gode ya oppenbaer van aenghesichte taenghesichte sonder middel wat dan die sake es datse niet van euen groeten loeue noch ghelijc deen den anderen na ordinancie en sijn verhauen euen hoeghe in gheliken onderscheede van menegherande manieren van verstane dat daer deen inghel oft een inghelike choer soe hoghe deen bouen den anderen verhauen ende ouergheset es in ouernemeliker verborghenre claerheit ende si nochtan alle ghemeynlijc puer lwtter vernufteghe gheeste sijn ende oec god weder bander side alse ghelijc een puer gheeste es ende gods werke nader godheit die sijn daer alle gheestelijc ende oec der inghelre werc gheestelijc als ghelijc ende ieghelijc ynghel es bloetelijc na volghende in ouerlidinghen sijns selfs der ouerster enegher enicheit gods ya alse wel die nederste ynghele ghelijc den middelsten inghele ghelijc ende oec noch voert die middelste inghele ghelijc den ouersten inghelen sonder ghelijc want inder weseliker enegher enicheit gods daer god hem selue enichlijc besidt daer en es egheen ghelijc noch onderscheet noch anderheit te settenne tusschen ons ende gode want daer es een yeghewelc ouerlidende minnende gheest ya bouen alle aencleuinghe van minnen alsoe weseliken eneghen een te male bouen hem seluen ende bouen alle ynghelike ordinancie verhauen ghelikerwijs dat daer god selue in ghebrukeliker enicheit een enich een es ya daer god selue rast ende viert van allen werken daer es hi een enich een bouen die ix choeren der ynghelen ende oec bouen alle dese ghescapenne gheeste soe es seldi weten dese ouercomende enicheit gode allene weselijc ende natuerlijc mer alle ghescapene gheeste esse ouernatuerlijc ende te male ouerweselijc onthoeghende allen ghescapenen creatueren in die bloete ouercomende onghescapenheit gods nochtan si wi daer in dien eneghen poente die selue salicheit bouen ons seluen noch ghewisselt noch ghekeert die god selue es ende niet min salich dan hi selue salich ende glorioes es selen wi daer glorioes ende salich sijn ende alle deser dinghen van bouen tot beneden des moghen wi hier inder tijt kinnesse ende enen godliken inwendeghen verborghenen voersmaec met al den inghelen ghelijc emmer yet vercrighen onderscheet alle der hemelscher ewegher ordinancien es dat sake dat wi wiselijc van binnen wandelen metten bloeten verhauen onghebeelden crachten ons gheests voer dat clare doerscineghe gloriose aensichte gods want consten wi ons seluen ende alle dinc in enen corten oghen blicke doer scouwen ende oec alle ghescapenheit claerlijc ouersien ghelikerwijs dat dinghele gods doen sonder middele soe waren wi hem inden gheeste ghelijc waert dat sake dat wi ons gheuolden toe gheuoecht alsoese hem gheuoelen ende stonden wi gheheellijc op gherecht te gode in alre voeghen van heilicheiden ghelijkerwijs dat si staen ende gaen ende wandelen metten gheesten haer belijinghe altoes voer dat bloete aensichte gods hoe datmen gode sien sal gheestelijc hier ende inder ewicheit ende niet met vleesscheliken oeghen dat ixste capittele mer niet en seldi weenen oft peysen na uwer grofheit dat god na sijnre godheit hebbe een natuerlijc ghescapen aensichte dat men met vleescheliken oeghen daer soude moghen sien dit en mach ons hier noch oec daer nemmermeer ghescien ende nochtan sprect die heileghe scrijft openbaer dat moyses gode scoude ende sachenne van aensichte taensichte dit en es een helle wert niet te verstaene noch te nemenne alsoet luydt want god en vermochte dies niet want hi een puer gheest es dat hi hem seluen alsoe vernieten soude sijn godheit dattene eneghe vleeschelike oeghe soude moghen sien van buten want god en vermach hem seluen eyghelyc anders niet te vertoeghenne dan alsoe als hi selue es dat hi es drie persone in eenen wesenne mer des en mach die mensche anders niet scouwen noch sien dan metten gheeste van binnen in ouernatuerliken lichte ya ende dat ouermids dat gloriose vleeschelike verhauenne aenghesichte der menscheit ons heren ihesu cristi toe gheuoecht ende vereenicht der godheit voer dat vaderlike gloriose gheestelike aenschijn der heilegher oppenbaringhen der drijheit gods ende alsoe werden wi daer met middele ouermids die hulpe ons heren ihesu cristi sonder middel in gode gheleidt ende gheheellijc ouergheset ya dynsderste deel ons gheests tusschen dwesen der godheit ende der weerder gherechter menscheit ons heren ihesu cristi daer in wert ons gheleert ende gheopenbaert ouermids sijn drijuoudeghe toeuoeghinghe sijnre verenicheit ende sijnre heilegher ontweeuoldegher binnenster alle waerheit ende oec al heilich onderscheet diesmen ghedincken ende ouerdincken mach voer den oerspronc der godheit dats die dach der ewegher claerheit want daer wert al heilich onderscheet gheleert inden gheeste algader tusschen dat gloriose aenschijn des vaders ende des eengheboren sone gods sonder middel vanden vader ende oec een haer male voert te siene tusschen dat gloriose intreckende aenschijn des heileghe heilichs gheests dies te beuoelenne hoe dat een enich een es met hen beiden daer in moet ons god gheleiden daer wi ons van alre na volghender ordinancien sceiden daer scout die gheest opten bloeten eenuoldeghen aert der simpelre onghewrachter natueren gods ende dit settic slechs na mijn versinne tverborghen aenschijn der bloeter minnen want dits douerste stemme der godheit ya der omscaduwinghe verstaet my rechte onser glorioser behelsinghen ende der oppenbaringhen der heilegher inmaninghen der bloeter seghenwoerdicher drijheit gods nochtan gheeft men daer den heileghen gheest die hoechste godlike ouerleidende stemme ende waer bi es dit ic salt v dietschen wildijt met verlichter redenen van bouen merken ende sien slechs doer alle menichfuldicheit die bloete eenuoldeghe waerheit ane trouwen soe moetti op desen seluen nameliken poent alre dinc vergheten die in hemelrike ende oec in ertrike sijn oft moghen werden verstaen des moetti alles vergheten wildi die bloete waerheit sonder middel verstaen ende hoeren ende weten wie ende wat die gherechte principale sake es datmen den heileghen gheest dalre ouerste stemme inder godheit aen scrijft ende doch yeghelijc persoen inder godheit ghelijc deen den anderen euen machtich es ende euen wijs ende euen heilich der heilicheit sidi versonken in die grondeloese godheit bouen ws selfs ghescapenheit soe verstaet hier die redene ende donderscheet ende waer omme datmen den heileghen gheest die hoechste stemme inder godheit aenseit hier selen wi merken drie principale dinghen want daensichte des almechtichs vaders ghelikerwijs dat augustijnus sprect ende seit es bi den beghinne een leuende oerspronc alder godheit oft der godiliker persoene dander dat wi echter merken selen dats dat hi alle dinc van beghinne gheordent heeft ouermids sijn eweghe inwonachteghe wijsheit ihesus cristus den eengheborenne sone gods den behoudere der werelt ende terde dat wi noch meer merken selen dats dat hi alle sijn gaen ya beide natuerlike ende ouernatuerlike heeft doen vloyen al hemelrike ende oec ertrike dore ende al noch doet heden daechs euen versch ende euen nuwe in allen sinen creatueren die gracie ende der ghenaden gods begheren ende behoeuen ende bi desen sakengheeft men die hoechste stemme den heileghen gheest ouermids die grondelose oueruloedeghe mildicheit gods inder wtstortinghen alle sijnre gauen daer god hemel ende eerde met veruolt heeft ende dits wel quaden ende goeden lieden ghemeyne natuerlijc in doghe van buten mer nv selen wi voert merken dander principale oft dierste maniere in bliuende bi wat saken datmen den heileghen gheest die hoechste stemme gheeft des seker van hier voerweert niemen hebben noch verstaen noch gheuolen en mach dan die goede saleghe doerschineghe inneghe gheestelike menschen die gheheellijc met alheit sijns selfs weder boecht ende opghericht steet met alle sinen crachten ouermids vrien verheuenen inkeer der driheit gods ter enegher enicheit gods wer voer dat bloete aenschijn oft aenghesichte des vaders na onghebeelt oft na onghebeelder wijs dats te verstane sonder hinderlike eyghene letsamheit moet dit gheschien in minnen bouen redene ende sonder wise want als een verhauen minnende gheest dat bloete vaderlike aenghesichte aenscout ende siet die seghenwoerdicheit gods ende ons dat vaderlike aenschijn ons herte ende onse inviereghe crachte beghint te verhittenne ende verwermt metten inviereghen brande sijnre ewegher minnen siet hier weder houdic my seluen wel soe dat ic voerstaende bliue voer dat vaderlike aenschijn ia ende noch meer dat ic daer hoere metten gheeste des soens inder godheit eenvoldeghe stemme sonder onderlaet altoes van nws gheboren vanden vader biden vader inbliuende weselijc siet dese twee gloriose in eyschende godlike stemmen dit ghelidic beide gader wel in minen gheeste sonder falgeren mijns wercs ende sonder my seluen ouer te lidene ende nochtan nauwelijc canic cume my seluen weder houden sonder faelgeren mijs wercs maer als die heileghe gheest daer toe in blickende comt ghelijc eenre doerschinegher rayen der sonnen ende hi oec met sijnre isticheit dinnerste deel ons gheests ruert ende gherijnt metten ingheestenne sijnre godliker claerheit siet dan en maghic my seluen niet langher onthouden ic en ontsincke te hans my seluen bouen my seluen ya ende bouen al mine ghescapenne crachte soe lidic daer my seluen ende al navolghende onderscheet ende anderheit ouer in een voldegher salicheit ende oec seldi weten dat daer duwesen ons gheest na sijnre gheestelijcheit meer salichheiden ontfeet dan die werkelike crachte ontfaen oft ghedraghen moeghen na onderscheedegher wijs ende dats die sake dat faelgeren ende lidelijc ontfaen ende ghedoghen dies si werkelijc niet ghedraghen noch ontfaen en moghen dat ghedreghet die eneghe cracht ons gheest wel in puerheit van gheeste ia ende oec seldi weten heeft selc heilich man ghesproken als her jan prioer van gruenendale dien ic bat gheloeue dan my seluen oft oec al dat hier leeft te samen op eertrike soe gheloeuic hem seker bat allene maer hi heeft selkerande dinc ghesproken daer hem die liede licht tonrechte aen ghestoten hebben daer hi segghen wilt ende seet dat die persone gods inder godheit iets wat meer ontfaende sijn oft ontfaen moghen in ghebrukeliker enicheit ouermids den bloeten wederslach harer drier enicheit danse met onderscheede in persoenliken eyghenscape hebben soude dits de sin van sinen woerden ende oec en twifelt niet het en es waer alsoe hijt meynt mer niet en belchs hem het en es niet waer alsoet luyt want gods vroude ende sijn blijscap aen hem seluen allene te settenne sempelment die es alsoe groet in sinen persoenliken werken als in sijnre weseliker ghebrukeliker besittinghe want gods wesen es sijn werken die persone en werken onder noch buten haren wesenliken wesenne niet noch oec haer weselijc wesen en mach den persoenliken werkenliken eyghenliken eyghenscape niet onthoeghen bouen haers selfheit al eest dat si hen al vren sinken ende wielen ende verwielen in haere drier enicheit nochtan en ontsincken die persone hen seluen niet van werkeliken eyghenscape diese altoes behouden na ondersceet ende na anderheit harer werkeliker beweghinghen tonsweert want gode seldi weten eest alle beide ghelijc euen natuerlijc ende oec euen groete saleghe vroude werken ende rasten want hem en es gheen dinc ouernatuerlijc ende hier omme en es hem inder ghebrukeliker enicheit negheen meerre ouercomender vroude noch blijscap inder onbeweechlijcheit dant es inder werkeliker beweechlijcheit sijnre godlijker persone ende waer met proeuic dit met aldusdanighen redenen nv merct ware dat sake dat die persone inden bloeten wederslaghe harer drier enicheit yet ouercomeliker meerre vroude oft blijscap ontfaen mochten soe mochte yet verdriets vallen oft eneghe onghelijcheit tusschen weselike godlike inwoenende besittelike raste waer dat sake dat die persone eneghe hebbelijcheit daer toe hadden oft mochte hebben dat sijs ontfanckelijc waren yets wat meer glorioes salichs inslaechs tontfane oft te begherene inden bloeten wederslaghe harer eenvoldegher weseliker omhelsinghen daer yeghewilic godlijc persoen den den anderen ondercust ende behelst met gloriosen ouermoete siet soe mochten se daer yets wat meeders ontfaen inder weseliker glorioser besittinghe danse hebben souden inder glorioser werkeliker onderscheedegher claerheit nv en es des noch dies een twint noch een ynde sempelment in gode met te sittene noch mendere noch meedere alsoe hem god allene sempelment in hem seluen wederdraghen es van onderscheedegher claerheit in weseliker demsterheit want alsoe salich sijn die person gods in haer werkeliker glorioser ondersceedegher claerheit alse sijn daerse hen seluen sincken sonder onderscheet van claerheit in deemsterheit ende alsoe es dit noch die segghe oft die vraghe ocht die godlike persone daerse deemsterheit sijn ende sonder onderscheet werden ver staen ofse daer yets meer glorioser oueruloedegher salecheit hebben moghen danse doen in glorioser werkeliker claerheit dits noch die vraghe ende oec moghen wi voert hier toe antworden na enen anderen sinnen ende oec na onsen gheuoelen in twee manieren ya op dat wi ende sonderlinghe ic arme sondich mensche sonder dolinghe in kerstene gheloeue der heilegher kerken bliue ende oec niet te nauwe na die ombegripelike grondeloese godheit en souden gronderen want seker en es als niet wat wier na slaen ieghen dat dat es soe en eest maer als een herde cleyn sempsadeken groet es te ghelikenne ieghen die wilde zee ende noch meer es die grondelose onbegripelike godheit onthoeghende ende voergaende ya allen ghescapenen gheesten die in hemelrike ende oec in eertrike sijn ya ende oec der redelikere ghescapenre zielen ons heren ihesu cristi die nochtan onse here ende ons god es ende een ander persoen inder godheit verenicht ende toe gheuoeghet sonder middel ende van gracien ten eweghen woerde uwan gracien seldi weten na der menscheit soe sijn cristus alle dinc ende alle macht toe gheworpen in hemel ende in erde ende hem allene speciaellijc ghegheuen mer na der godheit es hi al van natueren ende heeft alle dinc ghemaect oft ghescapen oft hi laetse ghewerden ouermids sijn eweghe wijsheit heeft hi alle dinc gheordent ende oec voer alle dinc aenghesien in hem eer nye dinc oft creatuere was soe sach god alle dinc aen in hem na onwandelbaregher wijs alsoese sijn souden bekinde hise doe eer si waren ghescapen niet alse nv sijn buten gode ghewracht ende ghescapen want doe niet en was noch en leefde ya dan sempelment een al enich god trouwen doen en was egheen dinc na wise des dincs in gode noch soe en eest nv emmer alte lutter ende te male niets niet god en mach egheen dinc in hem ontfaen dat ghescapen es ende alsoe en mach hi buten hem seluen niet verstaen dat onghescapen es want waer enich dinc na wise des dincs in gode dat ghescapen ende wandelbaer es soe waer oec god beruerlijc ende wandelbaer ende wanckelijc ende onghestedich ghelijkerwijs dat alle dinc wandelbaer ende wanckelijc ende onghestedich die buten gode ende onder gode in berueringhen sijn want alle dinc wert berruert ende beweecht beide natuerlijc ende oec ouernatuerlijc in sijnre cracht oft onder sine almechteghe ghewout want in gode ende ouermids hem soe sijn alle dinc ghemaect oft ghescapen sprect sinte iohannes ewangeliste ya sienlike ende onsienlike dinghen sprect oec ons gheloeue credo in unum sienlike dat sijn sinlike ochte materelike dinghen diemen van buten metten oeghen sien mach ende siet ende diemen van binnen niet en siet mer wel versteet maer onsienlijke oft ontastelijke dat sijn alle gheestelike oft redelike dinghen inghele ende gheeste ende redelike inwendeghe zielen des menschen ende alselke dinc diemen van binnen gheuoelt ende versteet dies men metten oeghen van buten niet en siet want een puer bloedeghe beeste die en heeft gheen onderscheet tusschen redelijke dinc ende onredelike nochtan siese metten oeghen van buten beestelike dinghen ende heeft lijffelike scaemte ende natuerlike gheuoelen ya beide lost ende onlost inden vleesche ende wel ende wee ende hongher ende dorste ende pine ende arbeyt nochtan en sijn dese sienlike noch dese onsienlike dinghen ya noch lijfelike noch oec gheestelijke dinghen een ynde noch een twint in gode niet na die redene die ghi voer hebdt ghehoert ya van alle den dinghen die gode ye ghesciep deser en es nv niet te meer in gode na haersheit noch na wise der dinc danse doe en waren doense niets niet en waren want dat niets niet en es dat en can emmer niegherincs ghesijn noch in gode hier noch daer noch oec inder ewicheit noch in gode noch buten gode en was gheen dinc voer gode in eerheiden ghemaect noch ghescapen want god sciep alle dinc nuwe inden yersten sijns beghinsels van nieute brachte hise tiete ya dat ter god anders niet toe en hadde eer hi den mensche oft enich dinc sciep dan sempelment hem seluen ende niet daertoe ia ende al noch soe waert gode alse moeghelijc ende euen moghelijc al noch alsoe menich nuwe hemel ende eertrike ya van yerst ende van nws te sceppene alsoe meneghen droppel waters in die grote zee es ya en sout nochtan yeghelijc alsoe verre deen vanden anderen setten datter alsoe vele pleins ende spacien tusschen soude sijn als nv tusschen hemel ende eerde beuaen es ya nv mach men voert vraghen oft dinghelike ghees die god inden hemel sciep ende sette daer en waren si niet naere gode dan dieghene die hier beneden in eertrike sijn gheset ende ghefondeert nv mach men voert hiertoe antworden neense een helle wert niet want al waric selue nv ter wilen inden derden hemel na hoecheit oft na wise der stat allene inden bloeten natuerliken lichte gheset ende gheplant dat en gaue my daer niet te meer naheiden noch salicheiden gods te ghesmakene bleuic op my seluen staende ende wederboechderwijs rastende natuerlijc op my seluen oft oec op yet dat god niet en waer ende ic selue my seluen ouermids gracie ende godlike minne niet alle ghescapenheit ouer en lede soe bleuic seker onsalich ende soe waer oec onghehoert mijn bede want en helpt seker eyghelijc te segghene egheen kinnesse te gode wert daer minne ende begheerte niet voer en gheet daer es godlike gracie ende ouernatuerlijc heilich kinnesse onghereet want weder dat wi donderscheet daer af weten oft niet en weten wi moeten emmer bouen ons seluen werden in minnen met begheerten beseten want dats die ouernatuerlike onscheedelike minnende bant der seghenwoerdicheit gods want egheen creatuere en mach gods ghebruken noch ghesmaken ghewarichlijc sonder gheheel aencleuen van minnen aen minne want egheen kinnesse hoe vele dats es en doet ons gode versaken noch sijns inden gheeste ghesmaken en si dat wi bouen ons seluen ende bouen alle menichfuldichheit onderscheet ende anderheit gheraken daermen gods sonder middel ghebruyct want al ander kinnesse dat wi van beneden opwert in beelden begripen moghen sonder dat eenvoldeghe kinnesse gods dan doer veele b wetens al datter onder es ende wi allene in redenen verstaen moghen dit mach al te nieute vergaen ende ouerliden metter tijt mer eenvoldeghe ghestedeghe minne daer wi bouen ons seluen in gode in rasten die brinct ons van bouen nederweert alle yolijt want alle kinnesse dat hier onder steet ende dat yeghewilic in hem seluen gheuoelen mach siet dit mach al valsche natuere sijn eest dat wi alle dese valsche werelt ouermids gracie niet ouer en liden want ons here sprect selue dat sijn rijke niet en ware vander werelt hoe datmen natuerlijc kinnesse bekinnen sal bi veel teekenen die wt ons seluen allene ende wt natuerliker vreesen ontspringhen moghen dat xste capittele nv merct wie ende wat ons natuerlijke kinnesse wel leert alle dinc diemen met redenen proeuen mach leert ons natuerlijc kinnesse wel meneghe scone dinc van consten ende van verstane dier ic ons een deel vertrecken sal dat al sonder ouernatuerlijke gracie sijn ende staen mach ia in doot sunden machgher die mensche met sijn ende leuen ende steruen ende varen daer met ten eweliken duuel vole want ic en weet gheen dinc die mensche en comter rechte met natuerlijken redenen wel toe dat behoerlijc es te hebbenne ende te verstane sonder allene wtghesceeden dat die mensche sijn selfs verlochene ende sterue alle sijn wetens te gronde rechs in een niet weten van oetmoedicheiden dat moet die heileghe gheest god selue der zielen leeren maer nv merct my voert die ghene die van goeden natuerliken sinne ende van verstane sijt want ic wil ons vertrecken deen wise voere ende dander na meneghe maniere wat ons natuerlijc kinnesse leert dat al behoerlijc es te hebbene dat menre na sta deser selen wi wel merken xxv tekene die nochtan wt ons seluen allene ende wt natuerliker vreesen ontspringhen moghen ende staen in enen natuerliken lichte ya sonder ouernatuerlijc kinnesse nochtan saelt schinen oft gracie sijn mochte dienen oft verdienende deweghe leuen ende dit comt hier bi want dlicht der natueren ende dlicht der gracien daer men deweghe leuen met vercrijcht ende verdient dese sijn beide alsoe euen ghelijc ouer een draghende ya beide van buten ende van binnen in haer werken dat letter goets enich meester hoe groet hi van consten ocht van clergien es claer onder scheet gheuen can ya teghent rechte poent tusschen natuerlijc licht ende ouernatuerlijc licht want ic wet wat wt selker meyninghen moghen dese werke ghewracht werden dat haer beghinsel ende haer ynsel alle beide quaet es ende dan blijft die vruch onder weghen tusschen beide verloren want wat men wt valscher meyninghen werct daer die meyninghe vanden werke bouen alle dinc niet en ynt op gode daer es seker die vrucht vanden oest oft oechste verloren ya des es nv soe vele beide onder gheestelike volc ende onder ander weerlijc volc dat scandelijc af te segghenen ware ya sunderlinghe vanden ghenen die gheestelijcken schijn draghen hoe datse heden daechs hem seluen driuen ende yaghen dit moetic gode claghen ende wil ons hier dierste teeken ghewaghen dats emmer yet vreesen oft helsch oft eertsche vreese oft vreese van ghewinne oft van verliese vanden vagheuiere oft hemelsche eyghene natuerlike knechtelike vreese van desen vieren moeten emmer van noede alle menschen deen van vieren in hem draghen het en ware te male een inghekeert ghestoruen mensche sijns selfs die anders egheen eyghene natuerlike vreese en mach in hem gheuoelen dan die godlike ouernatuerlike vreese daer dauid af seet dat die vreese gods ewich blijft paulus sprect oec volcomenne minne sluut vten mensche alle vreese dits te verstane dat alle eyghene knechtelike vreese ons selfs daer met wert verloren ende dan wert godlike reuerenselike vreese puerlije allene in ons gheboren die alle vreemde vreese verdrijft dander teeken es al waere dat sake dat die mensche alle groue sonden liet van buten om anxte ende om vreese der hellen allene het en soude hem ten eweghen leuenne niet besluten terde teeken es al hadde dade al soe vele goeder werke in contrarien daer ieghen als alle menschen ye ghedaden ende dade hise niet meer ende wt vriwillicheit ter eren gods dan om te hemelrike te comen sijts seker hi soude met alle sinen goeden werken verdoemt bliuen hoe gherechtelijc dat hi anders leuen mochte tvierde teeken daer die mensche in hem seluen dit met proeuen sal es wat menschen hem aldus van binnen gheuoelt dat hi emmer gode niets niet en diende en weende hier eghenen eyghenen weder loen af hebben siet die liede sijn seker voer die hant alle bedroghen ende en dienen gode een twint niet om dat si meer soeken haer eyghen gherief ende gods weder doen dan sinen lof ende sijn ere dit verbeelt haer herte lanc soe meer tvijfste teeken es wie dat niet wt onverbeelder herten en can beeden die en mach niet gheuoelen noch gheschiert werden met hemelscher nvwer ghenade tseste teeken es dies sijt ghewes wie dat aen enich eertsche dinc es verhanghen die en mach gode niet verreiken noch verlanghen wat hi popelt metten monde ende metten lippen sijn ghebet es voer gode onuerhoert in elken stonde tseuende es wie dat aen enich dinc vastere hanct dan aen gode die en mach niet houden die tien ghebode dats wat menschen die enich dinc met al selker neychliker liefden kint dat hi om gode niet en mint dachste teeken es dusdaen wie bouen alle dinc met gode niet en saemt noch en gadert cristus ghetuycht ons selue dat hi sceedert dats die ghene die seggheic v twaren die aen eertsche dinc sijn herte leet ende hemelsche eweghe dinghe laet varen dat neghende es al waer nochtan dat sake dat die mensche al sijn vterste goet hadde om gode ghegheuen oft wenen gheuen ende acht hijt groet soe eest al verloren want soe en es hi selue wt gode niet gheboren tiende es wie dat wt gode sal werden gheboren hi moet alle cristus stemme in gheeste hoeren ende alle dese werelt doer waren ende liden ouer sonder sparen delfste teeken es al ware nochtans die mensche bouen alle dese werelt in gode verhauen ende en conste hi hem seluen niet oetmoedichlijc onder alle menschen weder neder draghen soe es hi seker echter bedroghen oft ic ben selue verscouen twelfste teeken nochtan hoe neder oetmoedich ende onderworpen die mensche van buten sceene hielde hi dan hem seluen voer oetmoedich dat hem dochte dat hijt ware van binnen soe comet echter wt valscher minnen tertiende teeken es dat een heilich man seet dat alte groete oetmoedicheit dats half houerdie dit salnen aldus verstaen al es dat sake dat die mensche bi wilen hem seluen met veel woerden ende met oetmoedeghen sprekenne hem seluen druct ende versmaet ende seet ende bekint dat hi een sondare es dits meer dan half houerdie es dat sake dat hem verdriet datten een ander verdrucken ende versmaden wilt ya met onwerdeghen talen en can hi dat niet vriwillichlijc van binnen gheliden ende hem seluen te gronde neder dalen tveertiende teeken dit voerste mochte echter bedroch wesen wert dat sake dat die mensche niet en conste ghedoen alse gherne lieue ende goets gheonen diet hen dade alse hi soude sinen vrint dies hem niet en dade want dit proeuic metter euangelien ons heren ihesus cristus sprac goedertierenlijc te iudase doen hi sijn natuerlijc leuen verocht hadde ende hien leueren soude alsoe hi dede in die bitter doot doe sprac cristus vrient inder groeter noet ende seide hoe bestu hier toe comen als ocht hi segghen woude ende hi seide waer want ic selue allene dijn alre ghetrouste vrient ben daer omme mochte cristus wel segghen vrient te iudase ende hoe mochstu dit in dijn herte vinden dattu dinen here ende dinen god vercoepe trouwen het was tonsen behoef die salichste comenscap die noit mensche dede tvijftiende teeken dit voerseide teeken mochte echter wel bedroch wesen in daenghesichte der menschen want men vint selke gheveysde menschen die hem soe valschelijc decken can ende hi soude oec wel groete teekenne van vriensscapen toenen ende bewisen voer eens anders aenschijn van buten ghelijkerwijs dat oec iudas scarioth cristus woude leueren in die doot met eenen cussenne sijns monts wt eenre gheveysder nidegher herten nochtan scheen dat groete teekene van liefden ende van minnen in doeghe van buten dat die valsche verradere iudas dief mordenare cristus cussen woude dien hi wel wiste nochtan dat hi een onnoesel bloet vercocht ende gheleuert hadde tsestiende teken es cristus sochte altoes ghewareghe gheestelike vrienscap als hi noch doet ende hi en vanter bi na niegherinc ghelikerwijs dat hi oec nv en doet want redene waer bi sijn iongheren die hi sonderlinghen wt alder werelt vercoren hadde ende diet cristus alte scoene ende alte vaste gheloeft hadden met hem te leuenen ende te steruenene tot in die doot toe die ghinghen hem alle af teenen hoepe alst cristus ter meester noet weert ghinc ende dien die quaetste onwerdichste knechte begrepen van alden lande ya quade bierlodders als menre noch heden daechs wel wint die bi na nacht ende dach in tauernen droncken ligghen rechts als onsuuere mest verkene soe moeten die wijle bierlodders altoes haren onreynen wlen strontsac euen vol hebben ay seker nv merct dit moghen alte eyghelijc sijn lollaerde alse lollaerde want egheenen lieden en hoert bat van rechte toe datse lollaerts heeten dant doet die wlen onreynen tauernachteghe bierlodders die haren strontsac euen vol houden van etene ende van drinckenne waerse moghen want haer leuen es leech ghelijc ende al quade versmoerde ledeghe lollaerde ende sijn seker ghelijc ende oec quadere dan ghelijc den knechten die cristus begrepen ende dien cruysten totte doot toe soe sijn dese onreyne tauernachtege bierlodders ya hondert duysentich weruen quadere ende noch meer ouernemelijc quadere dan die ghene waren die onsen here cristus ihesus maer eens en cruysten ende ter doot brochten op enen dach dat was saen leden al was die pine cristi groot maer dese quade stinckende dronckenne versmoerde gulseghe bierlodders dese crucen cristus gheestelijc te verstane al vren van nwes dach na dach heden morghen gaense vaste voert ter hellen weert vander eenre sonden in die andere ende sijn beuaen ende verwolt met alre hande quaetheit diemen ghedincken can oft mach daer met gaense omme al meest dese bierlodders die ghedaets in tauernen haren sac met quader dronckenre gulsicheit verwollen want dit sijnse daer paulus af seet dat haer vule buyc es haren god want si leuen rechts als beesten die gheen bedwanc en hebben want si scossen ende brossen ende en sijn noch gode noch der heilegher kerken noch hare eyghenen oft eyghenre consciencien noch oec niemenne ghehoersam te rechte maer alle goede gheestelijc dinghen soe versmaedense ende bespottense gode ende segghen oec menighen quaden eet ende blasphemie ouermids haer dobbelspel ende hier omme duncken my oppenbaer dit die ghene daer ons here af sprac in dewangelie die sondeghen inden heileghen gheest dat en worde hem hier noch nemmermeer vergheuen sprac onse here maer dat en es alsoe niet te verstane alst luudt si en moeghen wel vergheuen werden mer selden wordense hem vergheuen die sondeghet ieghen ocht inden heileghen gheest want dats daer omme datse soe ouernemelijke quaet sijn bouen andere menschen datse selden eneghe wile bekeeren mer in lanc soe meer verkeeren uan seuen manieren van sonden ieghen den heileghe gheest xjste capittele maer nv vindic sunderlinghe vij manieren daermen met sondeghet principaellijc in den heileghen gheest oft ieghen den heileghen gheest ende oec wat menschen dat hem met desen seuenne oft oec met enegher vanden seuenen eyghelijc besmet weet na dat ghi voerweert horen selt seker soe en gheloeuic niet dat die mensche emmermeer bekeeren sal om sijn eyghen voersetteghe quaetheit nv merct hier dierste sunde die ghesciet ieghen oft inden heileghen gheest daer dese bierlodders met omme gaen die eghens gheestelijcs goets en roeken noch en achten ende oec willicker met in bringhen tseuentiende teeken dit sijn alle die ghene die met quader ontemeliker blasphemie om gaen ende niets niet en roeken hoe scandelijc noch hoe lachterlijc dat den name gods oft cristus heighe wonden oft oec yet dat sinen werden lichame toe behoert ende aldus onwerdelijc den name gods te vergheefs in den mont nemen in sweerenne ende in versweerenne soe en roect dien quaden bierlodders noch oec meneghen anderen duueliken mensche wat scanden oft wat lachters datse gode doen mochten siet ende dit sijn die ghene die onsen here ihesus cristus alle daghen cruycen ende alle vren al noch geeselen ende onwerdelijc crucen met menegherande smadeliker mertelien om datse cristus doot met soe roekeloeser onuerdegher quaetheit inden mont nemen ende dits een quaet fondament ocht een beghinsel der ewegher maledicien daer egheene ghenade toe en behoert ende hier na ontsprinct dandere sunde inden heileghen gheest ende oec dachtiende teeken alse ghelijc dats dat een mensche egheenre doecht noch egheens gheestelijcx v goets wat men hem van gode seet oft segghen mach hi en achtes al niets niet om sijn blinde inwendeghe doefheit soe gheet hem ter eenre oeren in ende ter andere wt ende als hi die gheestelijke dinghen versmaedt sijn sermone ocht predicacie wat dat sy dat veronwerdeghen versmaden dits die vermalendeide groue doot sunde inden heileghen gheest want sijt dies seker es dat sake dat die mensche mildelijc der sweeren ende in sinen mont neemt een scandelijke onwerdeghe eet ieghen gode sonder vreese der gherechticheit gods die mensche soude lichtelijc vermoeghen alderhande gheestelijke ontemelike quaetheit wan hi es al te verkeert ende al te onhebbelijc tallen goede van gracien ende voert wt desen quaden fondamente porret een noch quadere driuoldeghe sonde dats die derde die gheschiet oft ghedaen wert ieghen den heileghen gheest ende oec hier dat xixde teeken beide gadere in een dats alsoe men meneghen vermalendiden mensche vint soe wtnemende quaet ya dat hi egheen quaet rechts noch oec sunde en wilt houden noch achten voer quaet noch oec gheestelijc goet en hout voer goet maer si willen sommeghen menschen alle dootsunden af setten ende te nieute ende segghen dat dootsunden egheene dootsunde en si want het en dunct meneghen maer een ghedwas oft al sotheit ware ende willen segghen dat eenloepeghen liden in sduuels eere oncuyscheit egeen sunde en si ende adus willense haer eyghene quade consciencie te male verblinden ghelikerwijs rechs als ochte noch god noch helle noch hemelrike noch ziele noch ewich leuen na dit tijtlijke leuen en ware en hier met sundeghen vaeste voert inden heyleghen gheest want alselke verkeerde menschen die keeren ende verkeeren altoes in lanc soe meer tgoede in quade ende alsoe meedeert haer helle altoes ende hier na volghet die vierde sunde die echter gheschiet inden heileghen oft ieghen den heileghe gheest ende oec dat xxste teeken dat es te verstane dat een mensche gheestelijc goet oft gheesteliken gauen benidet om dat ic sie dat god enen mensche soe sunderlinghe voernemende gheestelijke ghiften ende gauen gheuet bouen my daer een ander mensche enen sonderlinghen name af ontfeet van heilicheiden onder tvolc ya in wat manieren dat ghescien ende ghewallen mach dat men enen prijst van sonderlingher voernemender heilicheit ya oft om sijn wel spreken want daer met vercrijcht een gheestelijc mensche dicwile den alre meesten name onder tvolc dats om sijn sonderlinghe wel vermaerde gheestelike subtile spreken want dat maect den alre sunderlincsten name onder tvolc op dat een mensche heilich van leuenne heet ende hi oec eneghe sunderlinghe voernemende wise oeffent bouen andere gheestelijke afghesceidene menschen mer seker ieghen desen sunderlinghen prijs van heilicheden die de mensche heuet onder tvolc ghemeyne daer voer behoeft hem een vermaert mensche bouen alle dinc nawe te wachtene ieghen gheestelike verborghenne eere dat die mensche daer in niet en verua oft verwane want alsoe ghelijkerwijs alse hem een mensche bouen alle dinc sal pinen nauwe te wachtene dat hi die werke des heilichs gheests noch oec gheen gheestelike gauen beniden en sal wat dat god eenen anderen doet dies hi my niet en doet siet alsoe ghelikerwijs behoeft hem een ander nauwe te wachtene die voernemende sunderlincheit heeft van gode dat hi hem der werke des heilichs gheests niets niet aen en draghe alsoe vele als een cleyn sempsadeken groet es oft het soude seker des duuels licht werden begonste die mensche hem seluen iet daer in te behaghenne soe dat hi iet goets van hem seluen hielde maer die vijfste sunde die ghesciet ieghen oft inden heileghen gheest ende oec dat xxjste teeken es alsoemen selken mensche vint die soe ouernemelike doer quaet es dat hi niet en woude ya al mochte hijt met wenschene hebben dat hi goet oft heilich ware ia voert die seste sunde ieghen den heileghen gheest ende oec dat xxijste teeken es al den ghenen ghelijc die sunde doen ende begaen op die ontfermherticheit gods want ic vreese dat deser menschen herde vele es die met deser quaetheit beuaen sijn ya het sijn wel vermalendide menschen die quade werken doen ende in ghenuchte der sunden leuen ende alsoe wenen hopen op die ontfermherticheit gods ocht oec datse daer met oec soude comen ten eweghen leuenne ya seker op die valsche ontfermherticheit verrensen hen seluen in lanc soe meer vanden eweghen leuenne ende en wetti niet dat god es alsoe wel gherichtis als ontfermhertich hier omme segghic v wanneer dat die mensche sonde doen soude dan soude hi die gherechticheit gods ende oec die helle allene voer oeghen nemen sonder alle ontfermherticheit want een mensche die met voerrade sunde doet daer toe en behoert anders egheen ontfermherticheit noch oec gheen ontsculdeghen dan helsche plaghe ende eweghe verdoemnisse nv voert ende hoert hierna volcht die seuende sunde inden heileghen gheest oft ieghen den heileghen gheest ende oec alsoe ghelijc dat xxiijste teeken want dit es wel die eyselicste ende oec die alre iammerlijcste sunde diemen ghedincken ende emmermeer ouerdincken mach want hier met oft hier na en volcht nemmermeer vercoeueren dats te verstane wanneer soe een mensche die qualijc gheleeft heeft tot in sijn inde der doot ende als hi emmer steruen sal ende steruen moet siet hier gheet ane die meeste anxtelijcste noet wanneer soe den mensche die gherechticheit gods voersteet ende voerbeelt sonder alle ontfermherticheit ende hem oec alle sijn sunden voer comen teenemale ende teenen cloepe die de mensche nye ghedede ende hi oec die helle van binnen al wide open ende ontploken siet ende oec mede alle die duuele wel bereet die sijn ziele selen daer halen wien lief wien leet ende hier na en volcht voert meer anders niets niet dan een ewich meshopen sonder betrouwen ende sonder enich vercoeueren want seker den mensche die in meshopen sleet ende valt vander ontfermherticheit gods ya soe dat die mensche sijn sonden meer ende swaerdere weecht dan hi die ontfermherticheit gods groet es acht siet dien mensche en mach emmer niemant ghehulpen ya in gheenre gheordender wijs dat men hem alle sermone ende predicacien seiden die nie ghepredict waren het en holpe niet een twint twaren ende aldus sal den ghenen ghescien die in sundegher quaetheit leuen ende sonde doen op die ontfermherticheit gods hopende ya seker dits een vermalendijt hope want men en mach emmer egheen quaet doen op enich goet datter na volghen mochte want die sunde doet op die ontfermherticheit gods die es seker ghelijc enen mensche die inden winter distel zaet ghinghe sayen ende weende daer af toechste terwen mayen seker dat waer een dulle ydel hope maer een mensche die hem altoes alsoe van binnen gheuoelt ende versteet dat hi hem seluen lieuer gaue in die doot eer hi een dootsunde dade ocht oec yet dat ieghen gode ware die mensche mach cuellec hopen ende ghetrouwen in die grondelose ontfermherticheit gods ende aldus hebdi verhoert van desen quaden tauernachteghen drinkers die bi na half stonden versmoert achter straten droncken ligghen ende gheenre doecht noch oec egheens gheestelijcs goets en achten ende dats seker wel oppenbaer die alder quaetste partye daer men af spreken ende redenen mach ya van grouen doot sunden diemen metten vinghere tasten mach want ic en gheloue dies niet dat die liede eneghe wile oft eneghen tijt sonder dootsunde sijn die ghedaetschelijc tauernen hayen ende oec haren bloede ende haren vleesche al soe onsoberlijc leuen seker paulus mach wel spreken dat haer buyc haer god si ende es uan vij manieren van dienste der ingheleker ordinancien ende hoe wi hem eens deels moghen gheliken dat xijste capittele maer nv willic ons voert hier ieghen in contrarien bedietschen wie ende welc dat ghewareghe lollaerts ende oec eyghenne wtuercoren gheestelike kindere gods sijn ende wel gheoerdent in sinen dienste ya ouermids godlike gracie ende weselike minne wt gode gheboren want daer hem god na godliker aert ende na alheit sijns selfs in ons sonder middel oppenbaert daer si wi seker ende vri sonder enich ghebrec na alheit ons selfs ende met allen dinghen volcomelijc volcomen ende alle inghelen gods ghelijc daer wi te male bouen ons seluen verhauen sijn in puerheit van gheeste maer hier toe en mach niemant comen dat hi alle inghelen ghelijc moghe werden en si ouermids vij manieren oft vij voudeghe dienst dat hi daer met op sta gherecht gheheellijc te gode ya ghelikerwijs emmer yet alsoe alle ynghele doen nv merct hier dan int ghemeyne desen vij uoudeghe dienst alle der ingheleker ordinancien van bouen tot beneden op dat wise oec in ons vercrighen emmer een deel ghelijc hen want der nederster inghele wise ende haer ordinancie oft haer inwendeghe oeffeninghe es altoes driuovdegher wijs dobbel ende noch voert hier bouen soe en es der middelster inghelendienst mer tweeuout dobbel in ghemerke mer haer toeuoeghinghe es noch edelekere ende oec ouernemelikere na volghende der bloeter waerheit sonder middel maer noch meer alsoe eenvoldelike bouen redene ende sonder wise soe en es der ouerster inghele dienst maer simpelment voert te siene ya bouen redene ende sonder wise soe en es der ouerster inghelen dienst maer simpelment bouen al ordinancie in haeren weseliken opganghe sonder alle ghemerct eenuoldich want douerste ynghele gods die en houden nemmermeer een helle weert ordinancien na beeldeliken wtsiene in ghemerke mer si bekinnen ende verstaen al ordinancie in daensichte gods met onderscheede cleerlijc ende wel ende hier omme verstaense al ordinancie cleerlijc ouermids datse simpelment ende enichlijc toe gheuoecht sijn der bloeter waerheit ya bouen al creatuerlike onderscheet ende anderheit maer doch hebbense hen daer toe altoes op anderheit ende op onderscheet na den godliken persoenen al es dat sake datse altoes ende al vren ende in elken oeghen blicke hen seluen ende oec al anderheit ende onderscheet ouerliden ya sonder beraet ende son sonder onderlaet soe sien die ouerste inghele gods altoes ende eenpaerlijc lidense hem seluen ouer ouermids driheit in enicheit van salicheiden in salicheit ende van gorien in glorien want dits die sake ende waer omme dat die ouerste drie choere der inghelen sijn gheheten ende ghenaemt die verber neren om datse soe blotelijc in staren ende inwoenachtich sijn bouen haer selfheit ouermids driheit in enicheit daerse altoes berren ende verberren ende wielen ende verwielen ende oec in die weselike afgrondicheit gods smelten ende versmelten in onbegripeliker enicheit ende dits die hoechste weerdichste dienst die wi gode emmermeer ghedoen moghen in tijt oft inder ewicheit dats dat wi hem onsen gheest vrilijc offeren ende ons seluen gheheelijc ouer gheuen ya al antwerde ontfaende in onsen gheeste ouermids driheit ende enicheit maer dese hoechster verborghenster enegher enicheit gods ochte desen derden hemel daer die drie ouerste choere der ynghelen sijn ende rasten desen mach eyghelijc nyemant anders scouwen noch sien en si dat sake dat dese vi choere der ynghelen dier onder staen in ons daer na tijen ende daer omme willen wi trecken van beneden opweert met den minsten tot den meesten so laet ons ten yersten male merken desen drieuoudeghen dobbelen hemelschen ingheliken dienst die de nederste ynghele gods doen ghelikerwijs als dienst boden op dat wi ons oec alsoe van binnen gheuoelen moeghen navolghende in dier seluer voeghen ghelikerwijs dat dinghele gods hem te gode na ordinancie verstaen ende gheuoelen want egheen mensche en mach inden gheeste ghelijc werden den middelsten inghelen en si dat sake dat hi tierste hebbe kinnesse ende onderscheet der nederster inghelen maniere welc eyghelijc hare driuoudeghe dobbel dienst si oft es daerse altoes mede op staen ghericht gheheeelijc te gode ya sonder middel nochtan merct hier soe es haer ordinancie driuoldegher wijs dobbel ghedeylt deene ende die nederste maniere es dat dinghele gods ons menschen dienen die hier noch in eertrike sijn ya sprect die screftuere den ghenen die van goeden wille sijn want alsoe songhen dinghele in kerst nachte doen cristus gheboren wert in eertrike songhense pax hominibus bone voluntatis dat vrede al den ghenen die hier van goeden wille sijn want alselker goetwillegher menschen ghebedt voeren dinghele gods daghelijcs sonder onder laet voer dat aenschijn gods ende hier omme heeten oec die nederste inghele eertsche inghele omme datse ons dienste doen die hier noch in eertrike sijn maer dander maniere haers diensts es datse oec toe gheuoecht ende altoes onder daen sijn in ghebiedenne ende in verbiedenne na ordinancie sijn die nederste inghele altoes ghehoersam ende onderworpen den middelste ynghelen als knechte ya soe wat hen die middelsten ynghelen ghebieden ouermids die macht gods dat moeten die nederste ynghele doen ende werken wt gherechter vriwillegher godliker ordinancien ende hier omme soe werden die nederste drie choere der ynghele in lanc soe meer gheleert oft wisere ouermids datse verborghene toeualleghe wijsheit oft yet nws ontfaen na ordinancie vanden middelste ynghelen mer die derde dobbele wise haers diensts die gheet ende steet sempelment bouen alle wise ende bouen alle toeualleghe menichfuldeghe ordinancie in eenen bloeten eenwoldeghen verhauenen ghesichte sonder middele te gode ende alsoe doer scouwense ende siense hen seluen sonder ghemerc ende alle creatuerlike navolghende onderscheet ende anderheit daerse hem altoes keeren simpelment ouermids die driheit in enicheit siet daer sijn die nederste inghele van gheliken loene den middelsten inghelen daerse al vren sonder onderlaet ontfaen in haren gheeste die glorie entie hoechste vroude die god selue es mer salicheit ende een gheest met gode selue sijn dat ouergheet al navolghende anderheit ende onderscheet mer daer seldi weten in dier simpelre weseliker eneghe enicheit gods en wert gheen loen ghegheuen noch ontfaen noch ghecreghen want hets salicheit ende een loen selue bouen alle sijn ya een weselike besittinghe gods mer dese salicheit die god selue es die es ons al te ouernemelijke hoghe onthoeghende want gods inwoenachteghe besittelike enicheit die en mach niemen verreiken en si dat hi ouerlide sijns selfs natuerlike ghescapenheit want dat wier af spreken oft segghen moghen hets al niet ieghen dat yet dats ons verborghen ende verholen blijft want paulus mostes gheswighen na dat hi inden derden hemel hadde gheweest hier omme laet ons altoes oeffenachteghe wijs na volghen ende merken der middelster inghele dienst ende hoese na ordinancie onder bliuen want haer ordinancie es alsic eer seide princepalijc tweeuout dobbelerende in alre sierheit van doechden want daer omme heeten die middelste oft die weselike inghekeerde gheeste vanden middelsten inghelen nv merct hier die redene ende donderscheet af alsoet inder waerheit daer inden eweghen leuen es ende ict nv sie met minen gheeste van binnen soe heetense daer omme die middelste inghele ende vanden middelsten omme datse ordelijc op staen ghericht ya tusschen die nederste inghele gods ende die ouerste inghele gods daer houdense hem rechs in die middelt gheheellijc tusschen den nedersten staet der inghele ende den ouersten staet der ingheliker gheeste want daer hebben die middelste inghele hen gheheellijc toe in beiden siden ya achter ende voer te welken datse willen keerense hen gheheellijc die middelste inghele ya beide inweert e wtweert na ordinancie ende en scouwen gode niet te min mer si keeren haer verstannisse ouermids dat vriwilleghe inlichten gods in hen vrilijc waerse willen ende alsoe dicke alsi willen keerense hen totten drien nedersten choeren der inghelen die onder hen sijn ende oec alsoe ghelijc keerense hen weder omme ende in totten drien ouersten choren der inghelen die na godlike ordinancie bouen hem sijn siet dit dobbel tweeuoldeghe ghesichte dits den middelsten inghelen ouermids die gloriose saleghe doerscinicheit gods alle beide ewich ende eyghen ya mer dese selue namelijke maniere en hebben nochtan die nederste inghele noch oec die ouerste inghele niet redene waer bi ic segdt v die nederste inghele onderbliuen te cort al es dat sake dat se comen totter middelster ordinancien ende si oec onderscheet ende ordinancie vanden middelsten inghelen ontfaen nochtan en moghense niet veruaen noch verreiken die drie ouerste choere der inghele noch haeren staet met haer sierleker a ordinancien mer si es den middelsten inghelen claer ende oppenbaer diese sonder middel verreiken b ende ontfaen dordinancie vanden ouersten drie choren der inghelen ende oec seldi hier weten dat die ouerste drie chore der inghelen alsoe bloetelijc ende soe eenuoldelike hen seluen ouerliden sonder wederkeer simpelment ouermids driheit in enicheit dat se gheen wtsien noch onderscheet en hebben op beeldelike na volghende dinghen die daer in redenen bestaen ende in toeualleghen menichfuldeghen dinghen met ghemerke maer ghi hebdt voer wel ghehoert hoe ende in wat manieren dat die middelste inghele toe gheuoecht sijn in beide siden na ordinancien den nedersten inghelen ende oec den ouersten inghelen soe moeten die middeste inghele van noede sij onderdaen ende onderworpen ghehoersamlijc als dienst boden den ouersten inghelen ya ouermids puere vriwilleghe caritate ende godlike ordinancie en sijn die middelste inghele niets niet ontsegghende den ouersten inghelen mer die middelste inghele sijn den ouersten inghelen tallen dinghen na godlike ordinancie altoes bereet in ghebiedenne ende in verbiedenne soe doense ende laten hoe ende wat douerste inghele ghedaen willen hebben ende die middelste inghele die ghebieden oec alsoe voert na dat si verhoert ende vernomen hebben van bouen nederweert na ordinancie den nedersten inghelen als haer dienst boden gods die onder den anderen hemel des loens sijn gheset ya van nedersten loene na ordinancie ende aldus segghe ic noch soe sijn die middelste inghele altoes toe gheuoecht in beide siden den nedersten inghelen ende oec sonder enich onderlaet sijnse wederboecht ende toe gheuoecht den ouersten inghelen ende alsoe warense ende keeren met haren gheesteliken verstannissen beide inwert ende wtweert vrilijc waerse willen al hemelrike ende eertrike dore waer datse god hebben ende senden wilt om eneghen gheesteliken verborghenen orbore daer en es inghel gods in veel corter tijts gheuaren dan in enen oeghen blicke ende soe es oec een yeghewelijc mensche die mint met ewegher minnen die mensche es in enen oeghen blicke te gode gheuaren ende alle dinc ouerleden want die gheest en rast niegherincs dan daer hi mint want al comen die inghele gods hier beneden in ertrike nochtan berrense altoes ende eenparlijc sonder enich ophouden alsoe in viereghe godlike vlammen van minnen staen die middelste inghele sunderlinghe altoes op ghericht voer dat aensichte der ghebrukeliker ieghenwoerdicheit gods ende alsoe doen oec die nederste inghele inder nauolghender ordinancien nv merct hier donderscheet vanden ouer nemeliken loene want die nederste inghele die berren oec eenpaerlijc in minnen voer dat ansichte gods ya hier en es gheen twifel ane mer die middelste inghele die van rechte heeten die berneren na haer ambachte die sijn vele stiueren ende veel edelikere doer starendere in die godlike claerheit diese bouen hen scouwen ende sien na wise ende na begheerte na ende na aert haers gheests want soe dinghele oft wat minnender gheeste het es der edellere ouermids godlike minne ende werdicheit metten gheeste scouwen ende sien can in die ouernemelike onbegripelijke claerheit gods soe hi seker ouernemeliker ouergheset wert ende verwandelt bouen ende buten hen seluen in onderscheedegher godliker claerheit ende aldus seldi weten soe liden alle die hemelsche gheeste hen seluen al vren ouer van glorien in glorien daerse bloetelijc te gode bouen al ondersceet ende bouen al anderheit van menichfuldighen navolghende ghemerke in puerheit van gheeste verhauen sijn ende dan en siet noch en scout die mensche anders niet dan puerlijc allene god aen daer hi bouen formen ende bouen hen seluen ende bouen beelden steet ende dit seldi weten es den ouersten inghelen altoes euen nuwe ende euen bereet daer haer gheeste in onwisen god met gode bouen redenne sleet ende hier come ic noch alsoe ic dicwile hebbe ghedaen inden derden doerscineghen gloriosen cristallen hemel der drieuoudegher oueruloedegher clare caritaten ende in desen derden ouersten drieuoudeghe hemel hier in waest dat paulus stont met sinen gheeste al bloet doen hi in die godheit vloet want in desen derden hemel en wert anders niet bekint noch verstaen dan een eneghe weselike ouerweselike claerheit gods hoe dat die hoechste inghele gods ende oec alle weselike ouercomende saleghe gheeste een weselijc simpel ghebruken gods god met gode sijn bouen alle onderscheedeghe na volghende in wonachteghe claerheit dit en mach niemant met sijn selfsheit vergronden noch verdiepen het es soe edel ende soe doer claer fijn het en moet doer alle licht ende onkinnessen in deemsterheit sijn want niemant en mach comen noch gheraken ter hoechster volcomenheit en si dat hi ouerlide ya alle inwoenachteghe grondeloese godlike claerheit tot in die afgrondeghe grondeloese inwoenachteghe deemsterheit gods hoe dat te verstaen es dat god in hem seluen es een licht ende oec een deemsterheit dat dertienste capittele nv mach hier op vallen een herde wonderlike subtile ondersceedeghe vraghe ende dese vraghe wel met ondersceede te berichtene trouwen daer toe hoert noch meeder subtijlheit want het es wel thoechste ende dalre ouernemelijcste daer men af spreken oft redenen mach want het moet puerlijc ende vrilijc god met gode werden begrepen ende verstaen oft het sal ons al ontgaen soe es dit die vraghe nv siet al bloet in metten gheeste ende merct ocht god es simpelment in hem seluen een licht ende claerheit ende oec ene donckerheit ocht deemsterheit oft dese dinghen alle beide proper ende eyghen ewelijc in gode sijn gheweest yaes alle beide tsamen eer noyt creatuere was soe was god in hem seluen een onwandelbarich verstandich licht ende oec een onwandelbarich deemsterheit nv dat dit waer es hebben een ghetughe ende een oppenbaer orconde inder scriftueren van tween den meesten verlichten heileghen die yet vele op eertrike gheweest hebben want iohannes euangeliste sprect dat god es een licht ende sinte dyonisius sprect in dander side dat god es een puer donckerheit ende hoe mach dit beide waer ghesijn want het luudt alsoe onghelijc inden woerden als oft ic seide dat wit swert ware ende swert wit trouwen dit scilt herde seere maer hier waer dan alte vele af te segghenne diet wel met onderscheede verdietschen soude hoe god es een ontoeganckelijc licht daer ya dat welke ouernatuerlike licht daer men met eghenen anderen lichte toe comen en mach dan metten lichte dat hi selue es ende oec machmen wel segghen dat god es een puer donckerheit al onsen verstane ende al onsen begripe want wat dat alle creatueren gods in hem verstaen ende gheuoelen moeghen ende wat wier af spreken ende oec watter alle meesters af redenen ende leeren moghen dits alse niet ocht min dan niet ieghen die claerheit die god selue es soe sijn alle andere dinghen een puer donckerheit ieghen sijns selfs claerheit maer na dat een yeghelijc goet mensche min ende meer gracien ontfaen oft ontfeet daer na wert hi wisere ende vroedere in kinnessen gods na enen redeliken lichte ende oec alsoe vele alse die gracie gods die inden goeden mensche leeft ende es soe die widere inden mensche ghebreit wert na ghemeyn trouwe ende na ghemeyn onst der caritaten soe daer na die mensche heilegher wert ende es na dat onse caritate die in gode ghewortelt es wt vloyt ende wedervloyen in ghemeynheiden van gode weder te gode met vri willeghen vliete daer na es die mensche heilich ende meer gode behaechliker deen dan dander want hebdi ghewareghe hemelsche godlike caritate in v dat sal een es yeghewelc mensche hier ane weten soe moetti alle menschen ghemeinlijc minnen te gode sonder haten des en moghdi een inde niet achterlaten ocht ghi blijft ende sijt ewelijc verwaten want dits seker waer nv merct wat dat ic nv segghen wille een mensche die ghewareghe caritate ende ouernatuerlijc licht in hem hadde beseten te gode gheuoeliker wijs hem soude duysent werf lichtere sijn ende badt ghelusten alle menschen te minnene dant soude eneghen mensche te hatene ya hoe quaet nochtan dat hi ware ocht wat hi v mesdaen mochte hebben want minne ende caritate die maect ons alle dinc licht es dat sake dat wi minnen ende haten alsoe ghelikerwijs als god mint ende haedt dats sonde ende quaetheit die selen wi haten ende laten want dats allene buten gode doncker deemsterheit want die in sonden woent sprect sinte jan die woent in die doot dats te verstane dat hi toebehoert der helscher doot alsoe ghelikerwijs alse selue doot es aen der zielen die menschen merct my wel sijn alle doot aender zielen die in berespene van doot sondeghen leuenne sijn ende ligghen want die en moghen emmer gheen leuende inwendeghe werke werken die gode behaghen moghen oft mochten ende dien lieden es god een puer donckerheit alsoe dyonisius sprect dats den ghenen die in deemsterheit der sonden leuen oft oec es god den ghenen een puer donckerheit die gods yet willen bekinnen allene in natuerliken lichte ochte gods yet van buten ochte van binnen allene in haer ghemerke willen in magineren ochte verstaen dien lieden es seker god na sijns selfsheit te male ontgaen want al ons natuerlijc licht dat moet bouen alle dinc hanghen in een ouernatuerlike lichte der gracien ende der ghenaden gods ya toe gheuoecht ende wederboecht te sine gheheellijc ende indelijc met al onsen crachten te gode ende alsoe souden wi hebben voer ons ende in ons dlicht der gracien gods voer ons openen binnenste begheerlijcheit gods ende alsoe souden wi metten seluen middele der gracien gods vaste voert crighen tote daerse ons alsoe dyonisius sprect sonder middel in gode leit ende aldus souden wi die eweghe waerheit die god selue es sonder middel bekinnende werden mer dat moet sijn ouermids die eneghe weselike op gaende cracht ons gheests in een vri verheffen van minnen ende in deser wise bouen redenne ende bouen alle wise soe souden wi bekinnen daer dat godlike licht inden lichte metten seluen lichte daer sinte jan af sprect dat god es een licht hi en seet niet twee lichte mer hi seet simpelment een licht ende aldus hebdi ghehoert redenne ende onderscheet tusschen die ghene die gode dienen in eenen natuerliken lichte ochte weder in ouernatuerliken lichte die menschen die natuere ende eyghen eenwillicheit haers selfs drijft om haer eyghen gherief die sueken altoes dat haer ende souden altoes gherne yet goets oft yet sonderlincs willen hebben na gherief der natueren van gods weder doene te lone want natuere dient altoes onghetrouwelijc om weder hebben meinense altoes haer seluen aendraghenderwijs soe weder boechse haer altoes op haer seluen wt oncuysscher ghedachten ende hier omme en connen die menschen die hen seluen meynen ochte haers selfs eere soeken in eneghen dinghen nemmermeer haer seluen ghelosen want si doen hen altoes met hen seluen ende om hen seluen te gode meer minne wilt altoes toe gheuen ende suect ende mint gode om gode te minnenne dats gherechter minnen drijft ende aert dat wi ons altoes ende alle vren gode gheuen ende weder gheuen ya al en soude daer af die mensche nemmermeer andere ghifte noch eyghenen wederloen af ontfaen van gode wederdoene nochtan waers hen wel weert dat hem gheluste ende vlietelijc gheliefde gode ewelijc te minnene ende te louene sonder inde en ontsiet v niet sprect augustinus gode te louenne want soe ghine meer louende sijt soe ghine meer louen wilt siet aldus groten edelen voernemenden dinc eest gode principaelijc minnen om hem seluen met al dat wi van buten ende van binnen gheleisten ende verleisten connen bouen alle andere waer omme ende dit tenden dat wi niet gheweten en connen noch verstaen hoe oft in wat manieren dat wi gode minnen moghen ouermids sijn ombegripelike voergaende hoecheit gods ya die allen ghescapenen gheesten die in hemelrike ende oec in eerterike sijn onthoeghende ende voergaende is in haren werkelijc na volghende crighe ia ende dat dit waer es dit weten wel die ghene die hier in perssen ende in woedegher minnen leuen maer dats alselke woedeghe minne die soe groot gheruchte ende ongheduer maect datse den mensche bi wilen niegherincs rasten noch ghedueren en laet mer si doet den mensche in lanc soe meer crighen in een ontbliuen uan drierhande crighen met begheerten na gode dat xiiij capittele maer nv seldi weten dat ic vinde drierhanle crighen na gode met begheerten ende deen vele edelre dan dat ander ende bouen dese drie manieren van inwendeghen crighenne soe hout haer die ghestadeghe minne in douerste ons gheests de welke saleghe minne daer niet beters bouen te begheeren noch oec te vindene noch te suekenne en es nv merct desen drieuoudeghen crijch met onderscheede op dat wi alsoe comen ende op clemmen moghen doer alle beweechlike onghestedicheit tot in die onbeweechlike ghestedicheit die god selue es en alse wi dese drie wonderlike menichfuldeghe crighe ouerleden sijn dan selen wi daer tenden rasten ende vieren bouen alle onse werke mer niet en selen wi daer ledich staen goeder inwendegher hemelscher werken ende eenderhande liede vintmen ende es haer crijch allene in sinliken grouen beelden ende selkere andere menschen krijch es doer die sinlicheit met vernufteghe gheesteliken beelden mer selke derde menschen krijghen bouen dese twee ende die menschen en sien dan niet dan allene minne aen ende dits die sake dat die menschen vallen in een onwise bouen redene ende bouen wise ende hier comt minne sonder waer omme dat men anders niet dan puere minne ane en scout noch en siet in enen pueren gheeste nv vanden iersten welc die ghene sijn die maer allene haren crijch ende haer eernstachticheit en hebben met grouen sinliken beelden dat sijn die ghene die gode anders niet edelikere vore en connen hebben dan ouermids die passie ons heren ihesu cristi ghelikerwijs in alle manieren dat daer toe behoert na der grouer gheschienissen sijnre iammerliker doot van buten ende dan hier met die sinlicheit niet doer en liden in cristus inwendeghe redelijcheit siet die lieden bliuen altoes grof verbeelt ende menichfuldich ende en comen bouen menichfuldeghe beeldelike in maginacie niet omme datse haer verstannisse niet viken en laten ende lieten minne ende begheerte voer gaen ende dits die sake daer omme datse haer doen ende haer werke soe groot achten ende houden soe vele van hen seluen ende van harer sunderlingher wisen ya die ghene die sunderlinghe voer nemende van buten sijn willen bouen andere menschen ende hier omme regneert altoes gheestelijke houerdie in die menschen die met haer begheerten die sinlijcheit ons heren ihesu cristi niet dore oeffeninghe oeffent en hebben tot in sijn redelike gheuoelen want in cristus redelike inwendicheit daer in wert alle oetmoedeghe nederheit gheleert ghelikerwijs dat ghi hier voert merken selt dander maniere wie ende welc die ghene sijn die haren dobbelen tweeuoudeghen krijch hebben gheset in een gheestelijc vernuftich krijghen mer des en mach nyemant te gronde verstaen hi en hebbe tierst alsic eer seide cristus wonden ende sij doeghen al doergaen ende oec moeten wi daer toe principalijc met drien dinghen sijn beuaen dierste es wi moeten wt ons te rugghe hebben gheset alle vremde eertsche auetrecken ongheordender liefden dander es dat ons inwendeghe hertelike liefde alsoe invierichlijc in dander zijde verhitten ende gheestelijc berren moet tonsen eneghen here ihesum cristum wert tsijnre godheit ende tsijnre menscheit soe dat dese twee alle vremde liefde ende alle creatuerliken troest wt ons verdriuen ende ons daer af ledeghen ende ontbeelden ya van alder vremder letsamheit die ons yet vermiddelen mochten van vrien toeganghe te gode siet ende hier na volghet terde daer wi aen proeuen moghen oft wi vernufteghe inneghe gheestelike menschen sijn mer seker hier waer alte vele toe te segghenne diet wel claerlijc onderscheeden souden hoe dat een mensche vernuftelijc in inneghen leuenne wandelen souden hoe ya heilichlijc voer doeghen gods in ghewaregher doechsamheit der bliuender inwoenachtegher caritaten soe moesten wi ons emmer yet gheuoelen in ons binnenste alsoe hem cristus gheuoelt tons weert in sine heileghe opene binnenste alsoe paulus sprect gheuoelt seet hi dat in v dat ghi in ihesus cristus gheuoelt ocht ghesmaect ende gheuoelt dat in v dat ihesus cristus in hem gheuoelt nv merct nauwe want alle menschen die ten eweghen leuenne behoren oft behoren selen die moeten emmer yets wat in hen hebben oft yet gheuoelen dies ihesus cristus in hem gheuoelt dat es hier te verstane alsoe iohannes ewangheliste sprect in sijnre epystelen dat ons cristus heeft ghemint ende noch altoes mint met ewegher minnen ende dit es seker waer want noyt en minde ihesus cristus anders noch in vrinde noch maghe noch egheen creatuere anders dan met ewegher onuerganckeliker puere gheesteliker minnen ende aldus moeten wi oec minnen elken mensche ende alle menschen metter seluer minnen die god es ende alsoe sal ons minne oec ewelijc onuerganckelijc bliuen dit ghetuycht ons wel die meester van sentencien daer hi sprect dat die minne daer wi onsen euenkersten met minnen die minne es sprect hi die heileghe gheest want alle dat wi minnen om gode oft ouermids minne ende caritate die god es dits al loenlijc ten eweghen leuenne es die gracie gods een principael beghin al onser beweghinghen toten eenvoldeghen eynde daer wi rasten bouen alle creatueren beweghinghen ende wi ons daer gheheellijc met alle menschen verheffen connen ouermids die heileghe onghedeilde opgaende binnenste ons heren ihesu cristi toegheuoecht ende weder boecht ten hemelschen vader voer den oerspronc sijnre godliker seghenwoerdicheit daer cristus op steet gherecht voer dat aenschijn des vaders met alle sinen wtvercorennen gheminden daer offert cristus alle die sine ende presenteersse den hemelschen vader voer den eenuoldeghen omvanc sijnre godteliker behelsinghen want ihesus cristus set alle die sine die hem daer gheuolchsam ende gheneicht sijn na alheit haers selfs die set hi alle voer hem ya tusschen sijn redelike ghescapenheit ende tusschen sijn onghescapene grondeloese godheit daer heeft ihesus cristus alle die sine vergadert ende vereenicht voer hen als een goet herde sijn scapen in sijn heileghe opene binnenste gheheelheit soe heeftse daer cristus alle in hem vergadert ende versaemt ya met ghemeinre eninghe alle die ghene die in hemelrike ende oec hier in eertrike in gracien ende in minnen ende in glorien leuen ende aldus sijn daer alle goeden menschen in die leuende binnenste ons heren ihesu cristi een let ende een onghescoerde ya onghedeilde ghemenheit der heilegher kerken ende oec si wi daer na dese maniere een enich sone in die binnenste ons heren ihesu cristi na der eenvoldegher ouerghenomentheit ons selfs ende oec es daer een yeghelijc minnende gheest een navolghende werkelijc let der onthoeghende voergaender binnenster ons heren ihesu cristi ya alsoe grote ouernemelike minne heeft ons seker die vader bewijst ende ghedaen ouermids ihesus cristus den eengheboerne sone gods hadde hi sijn godheit moeghen scoeren ende deilen hi hadde seker elken mensche een stuc ghegheuen maer nv wilt ons god vele meer doen ende doet want hi gheeft ons hem seluen te male ya alle dat hi selue es dat en acht god niet min onse dan hi sijns selfs eyghen es ende dit es wel een die salichste vroude die wi ghesmaken ende gheuoelen moghen inden gheeste dat god te male ons eyghen si ende wi sijn eyghen sijn ende oec eest die salichste blijscap die de heileghen daer bouen gheuoelen moghen dat es dat haer gheest al vren doer gaen ende ouerformt wert in die eenuoldeghe bloetheit der glorien gods mer glorie gods selue te sine dat dat verhoeghet al ondersceet nv dat ons dit gheschie ouermids die passie ende binnenste ons heren ihesu cristi des helpe ons god amen 