de prologe vanden sesten boeke een ghetughe ende ondersceyt gheuende tusschen godlec licht ende deemsterheyt dit boec sal heten een ghetughe ende een ondersceyt gheuende tusschen godlec licht ende deemsteheyt ende oec tusschen natuerleke gheboerte ende ouernatuerleke gheboerte bi wat saken dat een mensche bekennen sal moghen of hi inder gracien gods es ya ghewarechlec wt gode gheboren ofte niet dierste capittel hoe dat niet contrarie en es dat sente iohan ewangeliste seeght dat god es een licht ende sente dyonisius sprect hier ieghen contrarie ludende dat god es ene pure donkerheyt ende hoe dat god es na deylsamheyt in vier manieren een licht ochte vierderande licht nu hoert dese wonderlike tale sente iohannes ewangeliste sprect dit openbaer ende het es waer dat god es een licht nu sente dyonisius sprect hier teghen contrarie ludende ende seghet ende het es oec waer dat god es een puur donkerheyt dit en es niet te verstaen noch oec te nemene dat god in hem seluen donkerheyt si want god es een puur licht ende een puur gloriose claerheyt ya daer nie ander donkerheyt noch oec ander claerheyt in en quam noch wt en quam daer wij gode met verstaen connen dan metter ewegher onbegripeleker claerheyt die god in hem seluen es ende hieromme waers ons seker wel groote noet dat wij claer bekennesse ende inwendech heylech ondersceyt hadden tusschen ouernatuerlec godlec onghescapen licht ende oec tusschen ghescapen natuerlec licht der deemsterheyt want bekinde wij dlicht soe bekinde wij alle inwendeghe donkerheyt die contrarie ochte ieghen es den eweghen lichte der waerheyt want ghi selt weten dat alle natuerlec licht bi hem seluen ende oec op hem seluen allene staende es een puur donkerheyt te ghelikene ieghen die ouernatuerleke claerheyt die god in hem seluen es hets waer nu vindic wel dat god es na deylsamheyt omme dat wij hem ghedeylt sijn in vier manieren een licht ochte vierderande licht deen es es in voerlopender gracien soe es god een sinlec licht ya dat ons redelec bekinnesse gods gheeft wel van buten ende van binnen ya ons daer met hebbelec ende bereescap te makene te gode ende tot allen goeden dinghen wert waert ende des natuerlecs lichts allene soe ver mach de quade mensche hondertdusent werf meer te hebbene in menechuoldeghen dinghen ya beyde van buten ende van binnen ouermids vele wetens van gheleertheyt der scriftueren dan een goet sempel eenvoldech god minnende mensche ende dander maniere es dat god stort inde ziele na sijnsheyt te vergheefs ende omme niet een ouernatuerlec godlec ondeylsam licht ya dat inden yersten oghenblicke de ziele vrijt van allen sonden ende ten derden male soe maect ons dat ouernatuerlec licht der caritaten noch meer te rechte deylsamere ende ghemeynre al hemelrike ende al eerterike doer ya vol van trouwen ende van inwendegher hemelscher godleker waerheyt te gode gaende met alle menschen ende ten vierden male selen wij werden verhauen in een onnuemeleke claerheyt die god selue es ya de welke gloriose claerheyt ochte een onghebeelde blootheyt die men niet bescriuen noch ghewoorden noch oec ghespreken en mach nyemen anders dan god alleen want hi mach ende vermach hem seluen vriwillechlec te sprekene ende hem seluen te gheuene wien ende waer hi wilt ende wat menschen die dat eenvoldeghe inspreken gods inden gheeste ontfeet ende versteet ya bouen al ordinancie der ix choer der inghelen siedt die mensche werdt gheleydt ende ghetrocken doer alle navolghende ghescapene claerheyt in een onghescapen licht dat god selue es ende dit onghescapen licht es onthoghende ende voergaende ya allen ghescapenen gheesten die in hemelrike ende in eerterike sijn ende hieromme soe mach god alse wel heten ende sijn ghenaemt alsoe sente dyonisius sprect een pure donkerheyt ya allen ghescapenen verstannessen alse hi mach heten na sente iohans ewangelist leeringhe een licht scinende in deemsterheyt want niet en begrepense des lichts claerheyt in haer die donkere deemsterheyt ende aldus concorderense beyde gadere wel ouer een sente iohannes ende sente dyonisius ende soe doet oec alle die heyleghe scrift van bouen tot beneden es dat sake dat wij se nemen ende verstaen connen na datse de gheest gods meynt ende ghemeynt heeft tonsen behoeft ende tonser noet mar wat menschen die de heyleghe scrift allene neemt ende verstaen waent alsoe de woorde bi hem seluen luden deen aldus ende dander alsoe siet die mensche moet van noede dolen want deen wederseghet ende wedersprect dicwile dander in vele staden ya al hadde oec een mensche alle die boeke ende alle die menechuoldeghe gheleerde const van eerterike siet dies en soude een mensche mar te meer dolen en hadde hi den gheest gods niet daer bi daer alle de heyleghe scrift wtgheboren ende gheuloten es want si orspronct ende porret van yerst princepaelle al wt enen gheeste gods ende si eyndt ende wederdraecht haer in dat selue ya tamelec ende ordelec metten seluen gheeste gods maer des en mach nyemen ganselec noch ghewaerlec bekinnen hi en si tyerst ghesaect ende ghetrocken als ic eer seyde ouermids caritate bouen beelden tot in daenschijn der bloter minnen aert daermen alle ghewareghe gherechtecheyt ende alle gheesteleke heyleghe bescreuene vonnessen sonder al arbeyt ende sonder enneghe studeringhe van nachtwakinghen trec vten pliennen aenschine der bloter minnen abis ende dese afgrondeghe grondelose abis der gherechter minnen natuere ende aert dese minne maect meer verborghens inwendechs wonders in enen mensche die hier toe gheraect ende vertaecht es dan al dat in hemelrike ende in eerterike es dat en soude al te male te samen soe groten wonder noch soe groten inwendeghen hemelschen storm noch gherucht niet maken te gode waert van begherten alse dese minne allene in enen corten oghenblicke doet ya noch oec alle wisen ende manieren van menechuoldegher oeffeninghe die ye ghewert ocht emmermeer wesen sal ende hieromme soe sprect oec dyonisius ledecht v sprect hi van allen ghemerke want een aenblic godleker waerheyt te bekinnen enecht den mensche meer met gode dan alle die vterleke werke die de heyleghe kerke ye wrachte dander capittel dat de heyleghe kerke heeft in hare besloten iij gheesteleke principale state van heyleghen leuene deen bouen dander ende met elken state dat hemelrijc te besitten maer nu seldi weten ende des hier beneden nemmermeer vergheten tote in v eyndeleke doot toe dat de heyleghe kerke heeft in haer besloten drie gheesteleke principale state van heyleghen leuene deen bouen dander alsoe ic dicwile hebbe gheruert ende ghesproken ende noch spreken wille van enen ghemeynen voergaenden noedorfteghen sedeleke leuene metten gheboden gods ende dander staet sal ons redene ende ondersceyt gheuen eens innechs gheestelecs leuens ya waer ane dat de mensche bekinnen sal moghen ochte hi gheeyscht of gheroepen es ten rade gods ende de derde staet sal onsen gheeste een ghetughe ende orconde gheuen hoe dat wij onsen here ihesum cristum ya beyde naden nedersten dele der menscheyt ende oec na den ouersten dele der godheyt volmaectelec god ende mensche selen leuen ende dits te verstane dat wij alsoe arm ende soe aleyndech selen connen sijn ghelatens wil len naden nedersten dele van allen troeste te begherne alse cristus was ghelaten van sinen vader in de doot des crucen ende niets niet en was veruaende noch en vervinc aen sijn godheyt alse vele als een cleyne sempsadeken groot es want hadde hem de minne der godheyt moghen helpen of doen enneghe were soe en hadde hem moghen quetsen noch naghel noch spere ende wt deser ghelatenre gront oetmoedecheyt selen wij bander side comen ter ouerster vriheyt gods ende selen dan alle dinc gauen ende goeden metter seluer ewegher claerheyt die god selue es soe selen wij ontfaen ende gheuen ende nemen alle gheesteleke gauen metter seluer rijcheyt daer god met gaeft al hemelrike ende eerterike siet ende alse wij aldus arm ende rijc connen sijn sonder verkiesen beyde gadere in een dits der hoechster minnen erue ende leen ghelikerwijs dat ghi namaels horen selt waer met dat wij desen ouersten godleken staet vercrighen selen mar nu bebbic v voer beworpen den sinne waer op dat dese drie voergheseyde poente tfondement loepen selen noch meer no min maer nu mochte doch hier op yemen voert vraghen ende mocht hem aen dese voerseyde redene quetsen ochte onhuedelec stoeten ende hier omme soe moetic alle mijn gheesteleke heyleghe vonnesse met ondersceyde verclaren want ic een puur leec mensche bin ende en hebbe de scrift der clergien niets niet ende wies arm sondech mensche soudic mi dan onderwinden voert te settene ocht te sprekene van drien gheesteleken staten deen bouen dander ende met elken state dat hemelrike te besittene des bin ic emmer onweerdech want ic van mi seluen niets niet goets en hebbe mar alle ney neychlecheyt ende ghebrec ten sonden waert siet dit vindic wel in mi daghelecs mar werke ic anders yet goets hier bi siet dat werct onse eneghe here ihesus cristus ende oec de gracie gods de van bouen comet doer mi ende wies soudic mi nu beroemen ochte moghen verhouerdeghen of verheffen dat ic een arm sondaer bin want ic bin seker nae mijnsheyt een grof ruut esel ende te male van oncuyscher complexien van natueren mar ic en leue na mijnre eyghenheyt ney noch oec na minen bloede noch na minen vleyssche niet mar ic leue der binnenster ons heren ihesu cristi ende der dooght ende oec alre menschen noet ende salecheyt in onsen here ihesus cristus te begheerne siet dits mijn leuen ende mijn opset ende hieromme waec mijn herte bi na nacht ende dach omme yet goedst te bescriuene op dat elken mensche ende alle menschen trocke te gode waert siet hier ieghen en hebbic noch lijf noch ziele ghespaert mar ic hebt al gheset voer dere gods ende hoe ic onsen here ihesus cristus yet navolghen mochte ende nochtan weten mijn lieue gheesteleke bruedere wel dat ic dach ende nacht hebbe ghearbeyt altoes met al dat ic verleysten mochte groue wtwendeghe werken als een arm slaue laboerdic dach ende nacht op dat ic maerten leuen behielde ende onderlinghe trouwe metten heyleghen brueders van gruenendale nochtan haddic hier toe mede in minen voet een onghemac dies noyt mensche en wiste die bi mi was daer ic dicwile groote pine in doechde ende dats maerten leuen liden doghen met verduldegher goedertierenheyt want ghi weet weel dat marien leuen niet alsoe ghemeyne en es ende oec den derden staet naden hoechsten cristus god ende mensche te leuene ende te ghelikene als ic eer seyde dats noch dusentwerf meer onghemeyne ende nu dit eest al dat ic iaghe ende meyne onse here ihesus cristus en sprac selue mar van tween staten ocht van tween leuenen deen van een werkenden leuen ende dander van een scouwenden leuen mach ment exponeren mar ic spreke van sijnre ghenaden als ghi namaels horen selt dat wt desen tween leuenen ontsprinct of ontspringhen sal een derde leuen alsoe ic oec voer proeuen wille ouermids een sinlec ghelikenesse na wise der werelt soe vindic drie state of drie partien van lieden opclemmende in eertscher rijcheyt deen bouen dander hoese den duuel ende der quader werelt behaghen ende ghelijc moghen sijn ende gode onghelijc hier en sparense en ghenen cost vore want die de werke des duuels in sonden ende in ongherechtecheyt werct hoe hi der quader houeerdegher werelt ghelijc sijn mach die mensche es oec den duuel ghelijc nu dan dyerste partye van lieden daer wij namaels gheestelec bi gheleert selen werden dit sijn arme liede die hen daghelecs vanden handen inden tanden allene gheneren moeten ende cume connense soe vele vercrighen datse den graet ende har lijfleke noet daer met ontraghen siet ende dese ghemeyne partye van lieden blijft rechts van daghe te daghe euen arme ende desen lieden dunct ya constese ennechsins henen comen datse nauwelec broeds vercrighen mochten sij en begheerden rechts niet meer ende aldus vintmen oec selke goetwilleghe menschen in schine soe laeu ende soe cout der minnen gods ende soe cranc van gheloeue datse segghen mochtic te hemelrijke comen ya al haddic den nedersten staet so eest goet sij en begheren niet meer neense niet mar se ker ic segghe dat ware dat sake dat se coninc in vrancrike of here ochte vrouwe van alle eerterike souden moghen sijn sij en souden dan niet een onderstalknecht ocht een scommel knecht willen bliuen ende dander partye dat sijn rike middel wel ghestade liede die oec op haer renten of van haer pinen haers arbeyts leuen moeten ende dese moghen riuelekere ende mildelekere haer noet nemen in dien datse altoes yet ouerwinnen op te legghene mar de derde partye dat sijn eenrehande liede mar dier es harde lettel ende haers es groote vrese dat sijn die ghene dien dat eertssche vermaledide rijcheyt alsoe ouer den hals valt dat sijs rechts niet verweren en souden connen soe sijnse in de duuelsche ghierecheyt verdronken ende versonken datse noch dach noch dore noch beghin noch deynde haers quaets ongherechts goets en weten ende dese lieden es god wel een pure donkerheyt nu nemic dan hier wt desen drienvoudeghen ghelikenesse dat yerste princepale po poent ende wille wij comen ter eenvoldegher inwendegher claerheit ende ten hoechsten onuergancleken goede dat god selue es soe moete wij ouerliden metten drien princepalen gheboden gods ya ende oec drie princepale donkernessen ende hier met selen wij vercrighen ende verdienen drievoudeghe inwendeghe claerheyt gods met onderscedeghe navolghinghe te ghebruekene want metten gheboden gods wt alder herten selen wij met enen sedeleken leuene ouerliden alle donkerheyt der sonden ende hier voer sal ons orconde ende antwerde gheuen met eenre goeder consciencien altoes de die gracie gods in ons nu dander ghebod gods van alder zielen dat behoert meer afghesceydenen inneghen gheesteleken lieden toe dats dat wij alle eertssche vergancleke dinghe onder onse voete terden selen dat buten ons es ya in een onachtsamheyt ons selfs ende alre vremder dinghe ende hier bi sal onse inwendeghe verstannesse verlicht ende verclaert werden volghen wij der gracien gods ya van buten ende van binnen gheheellec na soe selen wij oec hier met ouerliden alle vremde wtwendeghe donkerheyt ende oec mede alle inwendeghe donkerheyt ende terde ghebod gode te minnen wt alder ghedachten dat hoert noch meer toe eenvoldeghen bloten verhauenen godscouwenden menschen toe ya den ghenen die bouen ende buten hen seluen ende doer alle dinc haers selfs ende alle anderheyts ende ondersceyts beroeft sijn ya van ons seluen bouen ons seluen niet anders te weten dan god sempelment met gode te sine ende hier met selen wij aldus metten derden ghebode gods ouerliden alle vremde donkerheyt die bu ten ons es ende oec mede alle vremde verbeeldinghe die binnen ons enneghe eyghene auetreckende stat hebben mochten ende oec ons seluen mede ende al dat in hemelrike ende in eerterike es ende oec gode gode selen wij laten daer wij een enech gheest ende een sempel ghebrueken gods sijn ende niet in dien creatuere siet ende op dese drievoudeghe voerghenomene materien willen wij bliuen iij capittel om gode te minnene van alder herten soe behoeren ons toe te hebbene vij poentkene ende hier wt willic ons dierste of dnederste ghebod gode te minnene van alder herten bescriuen siet hier toe behoeren van noede elken mensche ende oec allen menschen vij poente dat yerste es een wtuerkiesen gods ende dander wij moeten hebben een inghe trouwen gods terde ghewareghe biechte belien tfierde penitencie ende ghenoech doen der heylegher kerken ende tvijfte ghemeyn trouwe tonsen euenkersten ya alle menschen ewechs goets ende alles goets te onnen dies in hemelrike ende in eerterike es alsoes hen god an ende metten sesten selen wij onse inwendeghe crachte op rechten verborghelec ten hemel waert ende selen gode lof ende ere beyde gheuen ende bieden van allen dinghen ende ten seuenden male selen wij altoes tonser helpen nemen die ghebenedide passie ons heren ihesu cristi want sonder hem ende sonder sijn heyleghe doot sijnre verdienten en vermoghen wij niet goets te doene ten eweghen leuene waert siet ende wie ende wat menschen dese seuen voerseyde tekene of poente in hem heeft ende ganselec in hem gheuoelt ya soe dat hi omme steruen noch omme leuen nemmermeer sonde doen en wilt noch groot noch cleyne alsoe verre als hijt weet ende versteet dat yet ieghen dere gods ocht ieghen sijns selfs conscientie of oec ieghen die ghebode of verbode der heylegher kerken gaen soude want dese drie ghehoersamheyde sij wij altoes gheheellec sculdech van binnen inder belijnghen gods ya bouen alle dinc moete wij gode ghehoersam sijn ende oec onsen binnensten consente ghenoech doen ende ten derden male alse ghelijc der wet gods ende der heylegher kerken ende aldus gheuoelt de mensche in hem een vriheyt dat hi verledecht ende ghesuuert es ouermids die ontfarmhertecheit gods vanden duuelschen vij dootsonden der quader houerdegher stinkender valscher werelt ende oec van alre vrender wtwendegher donkerheyt ya es dat sake dat wij alle ongherechtecheyt of alle verkeertheyt ghelaten hebben ocht laten willen so sal dit hier onse ghetughe ende onse inwendeghe orconde sijn dat wij ons van binnen gheuoelen ya tot onsen here ende tot onsen god sonder alle berespinghen van dootsonden soe moete wij ons van binnen gheuoelen wandelende ghetrou welec voer sijn gheesteleke oghen want wat es anders een voerworp ocht een fundament des ewechs leuens ya alre goetwillegher menschen dan dat wij een inwendech ghetughe der gracien gods die van bouen coemt ontfaen of ontfaen hebben dat ons god doer sijn grondelose goetheyt alle sonden ende alle quaetheyt der sonden die wij voer ye ghedaden verlaten ende vergheuen heeft ende sett ons rechts alse omme niet of omme min dan niet vander ewegher doot der hellen ende soe verwect ons god ende sett ons ouer tote in deweghe leuen ay seker dits een scone inwendech ghetughe dat ons god in enen corten oghenblicke of in min tijts vergheeft daer wij ewelec ende emmermeer inder hellen gront omme bernen ende blaken souden iiij capitel vanden vij gauen des heylechs gheests ende hoe dat enen reynen suueren goetwilleghen mensche van herte toe behoeren v dinghe ende wat doet ons god meer wt deser berueringhen dit steet ons wel te prueuene ende te merkene trouwen hi maect ons hebbelec ende abelec tontfane werkelec de volheyt van dooghden der vij gauen des heylechs gheests hoe ende in wat manieren dat wij met elkere dooght opwassen selen altoes toenemende in meer kinnessen van gracien ende van inwendegher hemelscher waerheyt met werkeleker onderscedegher claerheyt nu dyerste gaue des heylechs gheests die bouen alle dinc wt godleker minnen ontsprinct dats heyleghe godleke inwoenachteghe vrese ende dander gaue die ons noch meer ouervloedechlekere heylecht dats gherechtecheyt want wie dat gode in heylecheyden vreest hi es gherecht voer gode want vrese ende gherechtecheyt die staen bi een ende deen in dander gheuoecht voer die oghen gods ende hier na volcht de derde gaue des heylechs gheests in ons dats de gaue der gheesteleker inwendegher starcheyt want hoe gherechtech hem een mensche van binnen weet ende bekint ende versteet en es hi oec niet starc ende machtech te gode waert ya alle quaetheyt der sonden te wederstaen ende daer ieghen te striden beyde nacht ende dach siet anders en doech onse gherechtecheyt niets niet ten ewegen leuene nu hier wt porret de vierde gaue der dooght dats ghetempertheyt ocht vrootheyt of bescedenheyt welc dat men wilt want hoe starc of hoe machtech dat een mensche waer oft sijn mocht ya van eertsscher rijcheyt of van eyghender cracht sijns persoens siet en hielde die mensche hier bi niet discrecie dats besceydenheyt ya wat wij doen ende laten selen want anders en doech ons de starcheyt niet want sonder besceydenheyt soe waer de mensche rechts als een pure beeste ende hier omme seggic dat allene starcheyt sonder besceydenheyt dats dach ende nacht verloren arbeyt nu hier na volghet de vijfste gaue der doocht dats liberaelheyt of vlieteghe mildecheyt want ghi selt weten datmen menneghen mensche vint die herde wijs ende herde vroet heet ende es om vele eertschs goets te vergaderenne ende nochtan es hi herde vrec ende herde onmilde daer bi ende dits ieghen alle wet dat een rijck mensche vrec es want die mensche en mach nemmermeer prijs noch ere ontfaen voer gode noch oec voer de werelt mar de milde liberale mensche die ontfeet altoes prijs ende ere voer gode ende voer de werelt ya die wile of alsoe langhe als de mensche yet te gheuene heeft soe es hem de werelt ende oec deen en dander vrient mar alse de mensche arm ende aleyndech ende bloot es van eertsschen goede soe dat hi niet meer te gheuene en heeft siet seker dan es de vrienscap der werelt doot ende quijt ende dan en moghense den ghenen te rechts niet meer sien noch horen ya te haren goede noch te haren vrede ya den ghenen of den welken die hem groote ghichten voer te gheuene plach ende hier omme soe radic ende lere v dat ghi vrilec ende meldelec gheeft ter eren gods ende omme gode seldi alle goede dinghe doen ende laten van gherechter caritaten soe coemt v alle goede dinghe te baten ende oec de seste gaue der dooght na mildecheyt dats eenrehande suuerheyt of reynecheyt des herten die allen menschen van noede toe behoert mar ic sal ons namaels hebbic wille alle dese gauen des heylechs gheests ya vele verborghelekere ende oec vele gheestelekere ende ouernatuerleker ontbinden ya ghelikerwijs datter onse here ihesus cristus selue af sprac ende ons ghelaten heeft ya omme dat wire hem seluen in alre volmaectheyt met ghelijc sonden sijn ende werden mar wij moeten altoes van gherechter scout ghemeyne noetorfteghe dinghen voersetten nu dan enen reynen suueren goetwilleghen mensche van herten behoren toe cort gheseghet v dinghe dierste es dat hem een mensche ontrecken ende ontien sal van alre scadelekere onsuuere nawandellinghen soe selen wij onse beesteleke sinne bedwinghen ende castien waer wij moghen van alre quadere onsuuere ongheordeneerder ghelost ende niet allene en selen wij hueden van onsuuere smetten onse v wtwendeghe sinne mar alse wel ocht noch meer selen wij hueden ende wachten onse inwendeghe sinne van quaden onsuueren ghepeynsen dat wij daer en gheen willech consent toe gheuen en selen ende dander es dat wij nemmermeer den name gods te vergheefs inden mont nemen en selen noch groot noch cleyne ya noch oec in spele noch in eernste noch om ghewin noch om verlies noch om ere te verliesene noch oec om scande te vercrighene want wij en selen te male niet sweren verbiedt ons cristus selue mar alle onse redene die sal sijn ya ende neen want ic seggu seker voerwaer dit die sonder alle vrese yet sweert ya hoe lettel dat es siet die mensche es seker sduuels eyghen ende terde teken es dit dat hem een mensche altoes sal gheneren met gherechtegher wettegher comenscap ende en sal niet meer ongherechts goets aen hem behouden ya dan alsoe vele daer hi te hans cuellec in soude dorren steruen ende tfierde teken der reynecheyt des herten es dit dat wij elken mensche selen doen of begheren te doene dat wij van hem willen souden dat hi ons weder dade siet hier in besteet alle gherechte comenscap ende dat vijfte teken der suuerheyt des herten dat alle mensche van noede ende van rechte toe behoert dats soberheyt een hert leuen van penitencien dats dat wij ons altoes pinen te leuene ende te oeffenen na ghemeyne wise der heylegher kerken in alden gheboden gods soe selen wij ons eersamlec ende tamelec pinen te wandelne voer der menschen oghen na dat ons die heyleghe kerke verbiedt ende ghebiet siet dits seker een ghemeyne raet ende oec een ghetughe of een roep des heylechs gheests want dats een raet des heylechs gheests dat wij na raet ende na besceydenheyt der heylegher kerken leuen ya van buten ende van binnen want ic segghe v seker dat voer waer dat v de heyleghe gheest nu noch nemmermeer en raet te werkene contrarie der heylegher kerken ende hieromme soe sterft alle uwer sotter vremder invalle ende onderwerpt v gheheellec totter doot toe eenre ghemeynschap der heylegher kerken ende hier na volgt de vij gaue der doocht die echter enen goeden ya of allen goeden menschen toe behoert dats vreedsamheyt van herten want een pilec onvredelec mensche die lichte ghestoert wert ende hastelec hem erret om dit of om dat nu van ghewinne soe van verliese of om lief of om leet van titeleken dinghen ya soe dat hem nu de deen coemt daer te gherieue ende wel te poente ende bander side comet hem dicwile ya tongherieue ende tonpoente want alsoe vele als de mensche aen ennech dinc es suekende sijn eyghen gherief nu aen dit dinc nu aen dat ya dat hi ordelec omme gode niet en suect siet alsoe vele suect de mensche verborghelec sijns selfs ongherief ende hi en weets selue niet mar hier aen ma maecht een mensche bi hem seluen merken want wanneer dat alselken mensche een dinc gheerne toe brachte daer hi rechts met crachte ende met machte na steet ende dat nochtan een goet dinc es ende hem des niet ghescien noch gheuallen en mach na sijn gherief ya ghelikerwijs dat hijt gheerne name siet soe werden die menschen van binnen tornech ende onsteken ende herde lichtelec saen erre ya omme een herde cleyne dinc vallense met onweerdegher wraken van suermoedegher wrempinghen tandene yet onghelijcs datmen hem mesdoet ochte niet al te poente ende te gherieue en doet ya na wise haerrer natueren sueken sijt ende niet om dere gods maer meer sueken sijt om haren inwendeghen crijch of haers selfs eyghen ere daer in te veruolghen want seker waer dat sake dat wij de dinghe daden ende lieten vrilec gode te loue ende teren soe en soude de mensche hem niet doruen onweerdelec vererren noch belghen op sinen euenkersten ya al dade hi oec groot ofte cleyne ennech dinc tonpoente want paulus sprect dat haer caritate niet en vererret noch en verborst noch sy en blaest niet op sprect sinte pauwels dats te verstane dat wij onsen euenkersten een gheen onweerdech aenschijn toghen en selen van vyantscape mar seker des en moghen menechuoldeghe ghemeyne liede noch oec selke anderen menschen die gheesteleken schijn van buten draghen niet gheuoelen ya de welke menschen die altoes tweeuoldech ende wtsinnech bliuen ya allene in menechuoldeghen goeden werken maer wille wij alle ansel ende alle vyantscap ende oec mede alle vremde donkerheyt der werelt ouerliden ende oec mede alle vremde dinghe verwinnen ya als ic noch meer ghesproken hebbe die in ons sijn ende enneghen eyghene staet hebben mochten of die oec yet onghelijcs onthoudende mochten sijn ya tusschen gode ende onse inwendeghe verlichte redene van bouen soe selen wij van hier vorwert merken den middelsten staet tghebods gode te minnene ya van alder herten ende van alder zielen hoe ende in wat manieren dat wij met desen tween gheboden gods ya volmaectelec selen wandelen ende ons pinen gode enech ende al te sine ya ghelikerwijs dat inneghen gheesteleken afghesceydenen menschen toe behoert die alle eertssche vergancleke dinghe te rugghe hebben ghe set ya in een oetmoedeghe onachtsamheyt haers selfs ende oec mede alre tijtleker dinghen onroekelec ende sonder alle verladene sorghe van herten willen leuen ende allene willen draghen ya gheesteleke inwendeghe verborghene sorchsamheyt gods ende oec salecheyt alre menschen te begheerne in onsen here ihesu cristo siet die liede moghen nu voert anderwerf merken die alle groue sinleke beelden ya van buten ende van binnen dore ende ouerleden sijn gheheellec opstaen gherecht met al haren crachten ya van buten ende van binnen wt onuerbeelder letsamheyt van herten siet dat verdrijft alle vremde ongheordineerde verladene sorghe des verghederts menschen herten te gode wert ende die mensche mach allene yerst ghewareghen inwendeghen gheesteleken godleken verborghenen vrede van herten hebben ya die ghene ende oec de welke menschen die sijn herte gode gheenecht ende vergadert heeft ende oec mede banderside van allen eertsschen troeste vri ende los es ya soe dat hem de mensche aen en gheen dinc en vinde hanghende met inwendegher liefden noch met eyghenscape anders dan aen gode gode allene selen wij hanghen ende met inwendegher bibliuender trouwen aen gode stede vast verhanghen te sine ende dies waer te nemene ya met onhinderleken inkeren van dooghden soe wij naeste ende nauste connen want soe wij dit dickere ende eenvoldelekere sonder ons seluen doen soe wij meer salecheyden ende inwendegher heylecheyt gheuoelen tusschen ons ende gode ouermids ghewareghe inwendeghe bliuende dooghde ende heymeleke keren van minnen v capitel noch vanden vij gauen des heylechs gheests hoe datse in ons rikelekere ende volmaectelekere dobbeleeren selen in heylecheyden der doocht ende der middelster invieregher bernender caritaten ende hieromme seggic noch als ic eer seyde wille wij vander suuere materie voert spreken ende oec ons seluen ganselec prueuen ende merken ya of wy inneghe gheesteleke opgherechte menschen te gode sijn ochte niet soe neme ic hier anderwerf die selue vij gauen des heylechs gheests voer oghen op datse in ons rikelekere ende volmaectelekere dobbelleren selen in heylecheyden der dooght ende der middelster invieregher berrender caritaten ya daer de heyleghen gods in sijn met ghemeynre eninghen die alle opstaen gherecht voer den ouersten derden hemel der claerre doerscinegher bloter caritaten daerse sonder middel altoes van vren turen ende doch met gloriosen ondersceyde soe ontfaense daer altoes ya sonder onderlaet die glorie gods in die blootheyt haers gheests ende daer seldi weten soe sele wij oec ewelec ende emmermeer op ende nederstaen ende gaen ende wandelen voer dat aensichte gods ya met desen seuen princepale manieren van dooghden daer ghi voer af ghehoert hebt ende daer ic noch meer ouervloedelekere af spreken wille ende ons voert bringhen in eenre diepere andere voeghen ya elke gaue des heylechs gheests twefout dobbelerende in inwendeghen dooghden ende dat maect xiiij tekene daer elke gaue daer elke gaue twee tekene bedieden sal dat selen te gadere sijn seggic noch deen na dander volghende xiiij want die vij tekene die wij mids de cracht des heylechs gheests selen vercrighen die selen vij quade tekene verdriuen daer dyerste teken af es godleke soenleke vrese met minnen gheciert siet die brinct inden menschen diepe verborghene oetmoedecheyt ende si verdrijft alle houerdecheyt dander teken es de gaue der caritaten der ouernatuerleker meldecheyt gods die verdrijft alle sondeleke ghierecheyt ende terde teken es de gaue alre goedertierenheyt siet die verdrijft alle nidecheyt ende dat vierde teken sal ons in bringhen smaec der godleker const of inwendeghe verborghene wijsheyt die bedwinct of gheliggen doet allen wrakeleken toren want een haestech tornech mensche die ennech dinc wreken of anden wilt ya watmen sinen persoen mesdoet siet daer en mach de wijsheyt gods niet in woenen want de heyleghe gheest en rast niegherinc dan opden ghedoechsamen ghedweden mensche die alle dinc met vriwilleghen verhauenen ghemoede verdraghen ende liden can ya sonder alle murmuracie siet daer rast de heyleghe gheest altoes maer dit hoert volcomenen menschen toe ghelikerwijs dat ghi namaels horen selt dat vijfte teken dat echter enen inneghen gheesteleken menschen van rechte toe behoert dats inwendeghe gheesteleke soberheyt dits dan een ghewarech heylech sober innech gheestelec mensche die in allen sinen weghen te gode waert ya kere wij ons wt kere wij ons in dat wij altoes dere ende den lof gods sueken ende meynen selen in al onsen werken ya sonder ons seluen yet daer in te suekene ende dit maect ons altoes licht ende sober ende haestelec bereet ten dienste gods ende hier na volghet tseste teken dat alteyghelec inneghen gheesteleken lieden toe hoert dats suuerheyt of gheesteleke inwendeghe reynecheyt des herten die alle ghees teleke oncuysheyt verdrijft ende dit vercrighen wij hier met dat wij niets niet van binnen rasten noch delecteren en selen ya sonder werc of sonder inwendeghe oeffeninghe op enneghen troest of smaec van suetecheyden die ons god hier inder tijt gheuen ocht doen mach siet daer op en selen wij ons een hellewert niet verlaten alsevele alse een cleyne sempsadeken groot es ya al gheuielt alsoet gheuallen mach dat een mensche worde ghetrocken inden derden hemel daer paulus ghetrocken waert der claer doerschinegher caritaten daer die hoeghste inghelen in sijn ende daer men gode altoes van aensichten te aensichten metten gheest sonder middel scout ende siet nochtan seggic v en verlaet v hier op niets niet te meer ya op alle de sunderlecheyt der reuelacien die v god hier inder tijt emmermeer doen of vertoghen mach dan of ghi rechts dalre armste aleyndechste verworpenste mensche van gode waert die in al eerterike es siet aldus oetmoedech soude hem een yeghewelc mensche gheuoelen nedergaende van binnen in ghe sinen gheeste waer dat sake dat ons god yet verclaert ocht verlicht hadde met hem seluen sonder middel siet soe en mochte hem de mensche daer na nemmermeer verheffen noch ydeleke glorieren yemene te behaghene anders dan gode allene ya ende soe v god meer inwendechs troests ende heymeleke inwendeghe reuelacien doet soe ghi voertmeer altoes min ende min niets niet van v seluen als van v seluen houden en selt ende dits een seker teken dat de reuelacien god werct ende oec goet ende ghewarech sijn ya es dat sake dat wise alle menschen begheren te bedeckene ende te verberghene sonder gode allene siet ende dan moghen wij met cristus opclemmen ya voertane ouermids dat seuende teken op dien hoghen godleken inviereghen gheesteleken berch van thabor dats voer dat blote vaderleke aenschijn der glorien gods ende dit seuende inviereghe teken der minnen gods dit maect enen inneghen gheesteleken mensche alsoe vlietech ende alsoe snel ende oec alsoe inberrende herteleke heet van minnen te gode waert dat verdrijft alle traecheyt ya van buten ende van binnen alsoe dicwile als de mensche sijn eenvoldeghe inwendeghe onghebeelde gheesteleke oghe blotelec op gode bouen redene ende bouen al menechuoldech inval van beelden keert ende hi oec mede sijn selfs ende alre dinghe ya die buten hem ende oec binnen hem sijn verghetet in een niet weten ons selfs soe moeten wij met cristus ende ouermids sijn eenvoldeghe heyleghe binnenste opclemmen ende alle menechuoldecheyt ya gheestelec te verstane onser inwendegher werkeleke crachte siet dit moeten wij gheheellechlec ende altemale ouerliden ya selen wij met cristus ghewarechlec opclemmen ende selen wij in hem op verstaen hem ghewarech god ende mensche leuen ende sal ons oec cristus na eenvoldegher aert inder godheyt ghegheuen ende gheboren werden sonder middel soe moeten alle onse menechvoldeghe inwendeghe gheesteleke scaren dat sijn onse inwendeghe werkeleke crachte siet daer met moeten wij gheheellec met alheyt ons selfs opstaen gherecht van buten ende van binnen ya onder den hoghen eweghen godleken berch van thabor der onbegripleker drieheyt gods ghelikerwijs dat ghi wel weet dat na dese selue maniere in dewangelie steet dit ghescreuen op dat wij ons hier na oec gheestelec van binnen gheuoelen souden doe peter iohannes ende iacobus iohannes broeder dese drie iongheren met cristus van buten opten berch van thabor souden gaen ende ghinghen maer cristus leydese met hem opten berch van thabor sij en ghinghen van hem seluen noch oec allene met haers selfs eyghenre cracht en ghinghense seggic v niet opten berch van thabor mar cristus vercoesse daer toe ende hi leydese selue daer op ya daer hen menech sunderlinghe teken van sconen reuelacien ende van hemelscher blijscap gheopenbaert wert van buten mar dat was een herde cleyn dinc datse opten berch van thabor allene van buten saghen dat en was rechts alse niets niet ieghen datse van binnen saghen metten inwendeghen verlichten opgaenden crachten haers gheests want daer mede saghense ende hoerden van binnen gheestelec die ouernatuerleke godleke dinghe die men van buten niet sien noch horen noch tasten noch oec vernemen en mach ya alsoet inder waerheyt es ende sijt van binnen saghen dat hem van buten na figure ende na ghelikenesse vertoecht ende gheopenbaert wert opten wtwendeghen berch van thabor die onse eneghe gloriose here ihesus cristus selue god ende mensche was ende es siet die inviereghe godleke eweghe berch sijnre stemmen die en consten cristus iongheren niet ghedraghen noch gheliden soe groot ende soe ouernemelec was die suete melodie sijnre stemmen te horen ya dat alle hare crachte beyde van buten ende van binnen faelgierden ende ghebraken al haers w wercs ende haers verstaens van binnen ende dit was sempelment in dien eneghen woorde doe die stemme sprac dit es mijn lieue sone in dien ic mi wael behaghe hoortene ende weest hem onderdane ende doe die iongheren dat hoorden doen vielen sij ter neder ende alle haer crachte die beghauen hen ende sij worden oec daer toe mede alsoe herteleken sere veruaert van dien wondere datse rechts en wisten wat hen gheschiet was doe die stemme sprac wt eenre claerre wolken hier es mijn lieue sone in dien ic mi wel behaghe siet doe waest al ghedaen als ic eer seyde ende vielen in onmachtecheyt haer selues ende het en was gheen wonder al vergruwelde hen sere daer god tot hen quam al onversien met hen seluen ende met alle sijnre hemelscher macht siet soe sprac hen die vader toe in enen woorde alle dinc doe hi seyde hier es mijn lieue sone in dien ic mi wel behaghe hoortene ende sij hoordene na enen sinne ende na enen anderen sinne en hoerdens sijs niet want datse van buten ende van binnen metten gheeste ende oec metten wtwendeghen oghen ya wonder bouen wonder hoerden ende saghen dat wisten cristus iongheren wel maer ghereckelec hoet ware ende wat datter cristus eyghelec met meynde siet dies en constense noch doe te gronde niet claerlec begripen noch verstaen vj capitel waeromme dat cristus ionghren vore der ontfenckenessen des heylechs gheests alse na niet ghelijc vrome en worden in gheesteleken heyleghen orbere ghelikerwijs datse namaels deden ende hen god na sijnsheyt euen ghelijc dede ofte doen wouden ende sij dan niet ghelijc en ontfinghen ende waeromme mach men hier op vraghen wat de sake es dat cristus iongheren op dien poent niet alse claerlec verstaen en consten noch begripen die visioene ende oec die hemeleke dinghe die hem opten berch ouermids cristus ende met cristus vertoecht worden als sij namaels daden doese den heyleghen gheest opten cinxen dach volcomelec ontfinghen siet doe wordense voertmeer vele vromere ende en ontsaghen daer na noch doot noch leuen noch oec en gheen torment mar hier toe sijn vele redene waeromme datse naemaels soe menech hondertdusentfout vromere worden danse waren metten yersten visioene dat hen opten berch vertoecht wert ende het was doch dat selue ya die selue god ende die selue heyleghe gheest ende oec die selue stemme des vaders van hemelrike daer ic eer af seyde dits mijn lieue sone in dien ic mi wel behaghe hoortene ende sijt hem onderdaen nu meneghe gheesteleke antwoerde mochte hier op vallen conste wijt wel verstaen waer omme datse voer alse na niet ghelijc vrome en worden in gheesteleken heyleghen orbore ghelikerwijs datse namaels daden ende hen god na sijnsheyt euen ghelijc dede ofte doen woude en se dan niet ghelijc en ontfinghen trouwen dits dyerste princepale antwerde die icker af versta of weet omme datsij gode van binnen na gheests wise ende na alheyt haers selfs niet alsoe gheheellec en antwerden sijnre heylegher ieghenwoerdecheyt siet daer omme en constense niet ghelijc ontfaen opten berch ghelikerwijs datse na maels daeden doese metter blootheyt haers gheests ontfinghen sonder faelgieren dat ingheesten gods siet ende doe bleuense van binnen stijf op gherecht ya hem seluen ende alle dinc doerstarende ende doersiende al dat in hemelrike ende in eertrike es dat ouersaghense gheheellechlec ende al opten cinxen dach ya in enen sempelen bloten ghesichte haers gheests doese opverhauen worden ende in gode ghestedecht ende ghegrontuesteghet worden ende aen ghedaen ouermids die doerschineghe gloriose cracht des heylechs gheests van bouen want doe ontfinghen die apostelen yerst thoechste derde leuen der gherechtecheyt siet dat was doese weselec inghekeert ende opgherecht staende bleuen sonder faelgieren gheeste met gheeste doese scouden ende saghen claerlec sonder middel aen van aensichten te aensichten die glorie of die hoechste vroeude gods en se met cristus in ende wt ghinghen ya ouermids drieheyt in enecheyt en se oec met cristus ende ouermids sijn heyleghe godleke binnenste ya alle gheesteleke heyleghe gauen gheuende ende nemende worden ouermids die eweghe wtuloeyende mildecheyt gods siet soe wert haerre minne oueruloedechlec ghebreydt ya in hem ende soe doetsy oec in ons widere ende bredere ende diepere ende hoghere ende langhere dan hemel ende eerde beuaen heeft of oec dan alle ghescapene gheeste die in hemelrike ocht oec in eertrike sijn begripen of verstaen moghen siet ende doe worden die apostelen selue ghetransfigureert dat was ende es noch aldus te verstaen wanneer dat een mensche hier toe coemt siet dat hi des gheuoelt dat alle sijn binnenste ende alle sijn butenste ya te male doer vallen ende doer schenen wert eweghen clede der gracien ende der glorien gods ya soe dat god te male onse es ende wij oec te male ouernatuerlec sine sijn ya soe dat onser negheen deen den anderen niets niet oue en ontbliue siet dan eest al god ende god dat in ons regneert ende leeft ende aldus in deser manieren soe wert die eweghe godleke doerschinecheyt der transfiguracien volbracht want dit weseleke vereneghen gods in ons ende wij in gods dats wel thoechste ende oec dat alre verborghenste dat ennech mensche gheuoelen mach ende dit es als ic te hans voerseyde dat ons herte ende ziele ende lijf ende lichame ende oec bloet ende vleesch ende gheest altemale doer vallen ende doerschenen werde van bouen nederwert vter hogher enegher enecheyt gods maer desen onthoghenden ouernatuerleken intreckenden berch der enegher enecheyt gods des en mach nyemen ghesmaken noch verreyken noch vercrighen het moet al bouen redene bliuen ya met en ghenen boeken noch met en gheenre subtijlheyt van natueren noch oec met en gheenre const van clergien der scriftueren ya noch oec met ennegher peynsinghen van ghedinckenessen na gods of ennechs dincs dat in hemelrike of oec in eertrike mach werden verstaen ya dit ende dat al dat es ende niet en es dit moet wij al ouerliden ende oec ouerliden ons seluen ende alle ghescapenheyt ouergaen ende wille wij gode alre eyghelecste sueken ende vinden soe suectene doer alle verlorenheyt uwes selues daer hi niet en es in een onbekinnesse alre creaturen siet daer rast god in sijn eyghene stat met hem seluen ende metten sinen ya buten alle niet ende oec yet dat creatuere verreyken mach vij capitel van vierderande ordinancie van lieden die alle tot gheesteleken eweghen intreckende hoghen berghe van thabor toe behoeren of op den wech derwaert sijn siet nochtan vindic met onderscheyde vierderande ordinancie van lieden ya die alle te desen gheesteleken eweghen intreckenden hoghen berghe van thabor toe behoeren of opten wech derwaert sijn mar seker het esser herde lettel of bi na alse niet die met onsen here ihesus cristus opten ya talre ouerst clemmen mar doch esser yet want onse here ihesus cristus es selue de berch van thabor gheestelec te merkene daer wij alle ouermids dat heyleghe kersten ghemeyn gheloeue der heylegher kerken alle in hem met moeten vergadert ende toe gheuoeght sijn sijnre heylegher leuenster binnenster gheheelheyt ya deen min ende dander meer want wij moeten emer entelec onse inwendeghe oghe yet ten berghe waert hebben ghekeert ya cleyne of groot met ennegherande inwendegher ghelijcheyt soe moeten wij aen onsen here ihesus cristus ya willechlec sijn gheecht ende gheuest in sijnre minnen ya sal hi ons na hem saken ende trecken te sinen eneghen vader waert ende selen wi met hem opten berch gaen di hi selue es of selen wij emmermeer ya met cristus daer op wandelen seker soe seggic noch dat wij ons emmer yet derwaert moeten pinen te wandelne want onse here sprac selue dat dat rike gods doecht cracht ewelec ende emmermeer moeten wij hier in deser tijt ons seluen cracht ende ghewout doen selen wij dat rike gods mids sine gratie behouden dat es hier met te verdienene dat wij altoes willechlec van buten ende van binnen in penitentien leuen ya want dat wij na die ghebode gods ende der heylegher kerken na wise van buten doen siet dit selen wij al van binnen ende van minnen ordelec gode te loue ende te eren doen ende selen daer toe bouen alle dit ende dat gode om hem seluen minnen ende dienen ya al en souder ons daeraf nemmermeer anderen loen comen nochtan es god wel ende oec al touernemelec wel der eren weert ende hier met neken wi onsen vier partyen van lieden om te weten dondersceyt ende die ordinantie daer af wie ende welc die ghene sijn ya die den eweghen onbegripeleken berghe onsen eneghen here ihesus cristus god ende mensche alre naest wandelen siet dit waer ons herde goet ende herde gheestelec orbelec diet wel verstonden want onse here ihesus cristus die behoudere der werelt siet hi es ons al ghemeyne toegheworpen ya rechts alse een sollebal diemen metten voete stoet ya of alse een ghemeyne licht der sonnen ya soe wiere of wat menschen alre meest ende alre lostelecste van binnen na grijpt ende alre claerlecste na siet hi es den berghe alre naest ende werct van binnen alre meest verhitt ende onstecken ouermids dat inwendeghe driuen der gratien gods ende soe moeten wij alle ghemeynlec den inwendeghen berghe onsen here ihesus cristus na volghen selen wij van hem verhitt werden ende gods yet ghesmaken nu dan deen partye die staen soe verre van den berghe dats sijs letter goedst bekinnen connen of als niet alse ghi horen selt maer dandere partye die sijnre eletter bat ane dat sijn die ghene die onder aen den voet van den berghe ernstelec biten ende knaghen maer die derde sijnre noch hondertdusentfout bat ane die met onsen here ihesus cristus opten berch wandelen ende dien inwendeghen berch sijnre sinlecheyt doer knaghen ende de vierde partye die sijnre noch bat ende oec alre beest ane dat sijn die ghene die den beerch ons heren ihesu xpristi die hi selue es met hem seluen ouerliden ende wandelen in enen blooten verhauenen ghesichte ouermids drieheyt in enecheyt ende dit sijn yerst die vriwilleghe arme des gheests ya alre rijcste ende oec mede alre armste in gheesteleken stucken want een mensche die dalre oetmoedechste armste verdrachlecste ghemuede heeft van al eertrike siet hi es hier bi dalre rijcste van inwendeghen doeghden ende oec van gheesteleken gauen die ewech bliuen ya nochtan soe es al selcs menschen leuen altemale een ongheduereghe stuurheyt te gode waert maer hier af wil wi namaels dichten hoe dit diepste armoede ende oec dese ouerste gheesteleke godleke rijcheyt beyde te samen in ons regneren selen maer van natueren waert contrarie deen den andere want van vutwendegher eertsscher rijcheyt en mach niet beyde te samen staen maer het was der heyleghen leuen ende oec dat ghebenedide leuen ons heren ihesu cristi want hi was dalre armste na der menscheyt ende oec dalre rijcste na der godheyt die ye in eertrike quam ya ende oec selen dese drie andere voergheseyde partyen emmer yet gheesteleker rijcheyt ende oec inwendechs armoeds beyde te samen in hem draghen ende hebben moeten nu hier begrijp ic dan dierste partye gheestelec te merkene die verre van onsen here ihesus cristus vanden eweghen steylen opgaende berghe van thabor staen ende nochtan soe moetter alle menschen oec bi ende aen staen dats nader meyninghen want alle die ghene die gode ghewarechlec meynen die sien den berch onsen eneghen here ihesum cristum ouermids kersten gheloeue der heylegher kerken ter rechter hant sit hi sijns vaders maer metten werken seldi weten soe staense herde vere vanden eweghen berghe ya die ghene die niet bat en weten dan van sedeleker wtwendegher ghemeyne oeffeninghen der heylegher kerken ende loepen ende rennen dicwile met onbedwonghenen sinnen nu hier nu daer ya daerse hem dickwile swaerlec versumen ende hem seluen ontgaen in menechuoldeghen sunden van ghebreken ya beyde van buten ende van binnen dies si selue niet en verstaen ya die ghene die rechts niet bat en weten dan bi wijngaerts wijsdome te leuene of dan hem die boeke der scrijftueren moghen gheuen siet dese moeten dicwile swaerlec sneuen ya al pijndense hem nochtan te huedene van grouen sonden van buten nochtan salt hem herde nauwelec staen want het waent menech herde wel gheloeuen die herde verre vanden kerstenen gheloeue es dat ghewareghe heylecheyt in bringhen soude want god sprect selue doer den mont des propheten datter vele es die daer roepen here here ende en selen nochtan niet comen in dat eweghe leuen want de prophete sprect noch meer van ons heren weghen tfolc loeft mi sprect hi metten monde ende metten lippen mar therte es verre van mi ende dit es seker waer want mennech verkeert mensche belijt gods wel ouermids lude roepen des monts ende metten lippen mar metter herten ouermids sijn quade sondeghe werke soe loechent hi bina altoes gods ende oec sijn selfs eweghe salecheyt want wat mensche die in berespene van dootsonden leeft siet wat werke hi doet eest quaet eest goet hets al verloren soe en es hi inder gracien niet gheboren ende dit sijn de tekenen vanden quaden menschen van buten daer ghise aen bekinnen moecht die ghene die hem niet gheestelec veysen en connen dit sijn haer quade duueleke openbare scadeleke tekene want haer beghinsel es sonderlinghe voernemende behaeghelheyt ende wtsetteghe cyerheyt des lichamen hoese der werelt ende den duuel ende oec hem seluen van buten behaghen moghen ende menech ander quaet scadelec teken hebbense aen hem want sy sijn van onsuueren woorden inden mont dat noyt mensche wale en stont want sij vloeken ende sweren ende scelden ende lieghen dit sijn die ghene die hem seluen bedrieghen siet ende alle die ghene die dies pleghen datse den name gods dicwile van ghewoenten te vergheefs in den mont nemen dese sijn seker alle meynedech ende hebben hem seluen valschelec versworen voer de oghen gods ya ende oec noch meer alle die ghene die dicwile sweren ende lieghen ya al en waert oec mar bi gode dese sijn alle van binnen den duuel lucifer ghelijc ya houerdech ghierech nidech tornech ende oec onsober ende oncuyssche ende traghe te gode ende tallen goeden dinghen waert want een mensche die van quaden scandeleken ontameleken eden es die en heeft emmer en gheen hebbelecheyt noch oec inwendegh instrument te gode waert siet ende hoert ende ic segghe v noch dat dese quade vermaledide menschen die aldus lachterlec den name gods blasphemeren met quaden scandeleken eden in sweerne ende in ver sweerne dese en moghen den steylen opgaenden guldenen berch onsen here ihesus cristus ya noch van verre noch oec van bi nemmermeer ghesien noch ghesmaken sijnre ouernatuerleker gracien noch sijnre ghenaden dan ghelikerwijs dat de duuele gode bekinnen met enen redeleken ghescapenen natuerleken lichte ende dit licht heeft oec een quaet mensche wel van natueren of oec een groot meester mids sijnre scriftueren dat hi wel starkelec van binnen gheloeft ocht versteet dat de vader ende de sone ende de heyleghe gheest dese drie personen sijn een ghewarech god wats hier aen belanc dit soude oec wel segghen een sot ende des gheloeft of versteet oec de duuel wel ya vele edelekere in enen natuerleken lichte dan enech quaet mensche begripen mach mar van desen gheloeue en es niets niet te houdene noch opte verlatene es dat sake dat een mensche ennech van dien quaden tekenen daer ic voer af seyde aen hem heeft of weet want sente iacob dapostel sprect aldus dat gheloeue sonder de werke es doot dat es te verstaen datse ouernatuerlec niet en leuen voer de oghen gods viij capitel welc eens goeds menschen inwendeghe werkeleke tekene sijn metten kerstenen gheloeue te behouden in dat eweghe leuen hier toe behoren ons vij teken of licht valter meer nu laet ons dan in contrarien voert besien welc eens goets menschen inwendeghe werkeleke tekene sijn metten kerstenen gheloeue te behoudene in dat eweghe leuen hier toe behoeren ons vij tekene of licht valter meer daer dyerste af es alsoe ic dicwile hebbe ghesproken dat wij gode van binnen bouen alle dinc ya die in eertrike sijn ende bouen alle creatueren met herten moeten vercoren hebben of wt verkiesen willen ya dat hi ons lieuere ende weerdere ende behaechlekere si te minnene dan yet of ennech dinc of oec dan alle dinghe die hier beneden sijn soe moet ons god inder herten begrepen sijn te minnene dander teken dat wt deser yerster berueringhen deser minnen van bouen nederwaert ouermids die gracie gods ontsprinct in ons dats een volcomen rouwe dat ons van al onser herten betterleke leet es ende berout dat wij noyt yet daden ieghen den wille gods want ghi selt weten dat inder yerster berueringhen der gracien gods soe coemt altoes rouwe wt minnen ende niet minne wt rouwen want ghewareghe minne es allene een principale beweghinghe alre ghees teleker heylegher dinghe daer af es de godleke minne beghin ende eynde of oersake alles goets ende hieromme proeuic v dit dat ghewarech rouwe ontsprinct wt minnen terde teken dat ons ghewarech berouwenesse noch meer inbrinct dats dat wij voertmeer nemmermeer sonde en willen doen omme steruen noch om leuen ya dat wij alsoe begrepen souden sijn inden wille des herten dat wij eer souden steruen die lichamleke doot eer wij ons sceydden vander minnen gods ya alsoe paulus sprect dat wijt inder begheerten hebben selen dat hoort ons toe maer tfoldoen sprect paulus hoert gode toe dat vierde teken dat wt der willegher starcheyt ontsprinct dats dat wij nemmermeer sonde en willen doen dats een inwendech ghetrouwen te gode dat ons god ouermids sijn ontfarmhertecheyt alle onse voerledene sonden verlaten ende vergheuen heeft ende des hebben wij een ghetughe ende orconde in dewangielie dat onse here selue sprac tot enen wiue wiueken sprac hi cristus betrouwe want dijn gheloeue heeft di ghesont ghemaect want doe dwiueken hadde cristus inwendeghe veseslet sijnre ontfarmhertecheyt gheruert ende gherenen ouermids tgheloeue haerre begheerten tote hem siet doe wert haer ziele van binnen ghesont ende ghenesen dat sie ic nu wel op dese selue vre nochtan eest leden meer dan dusent driehondert ende lij ende een half int iaer ons heren dat vijfte teken dat echter wt desen betrouwene gods ontsprinct dats wanneer dat een mensche die herteleke inwendeghe vese der ontfarmhertecheyt ons heren ihesu cristi heeft gheruert ende gheract ya met eenre devotegher suetecheyt des herten soe volghet thans daer na een driefoudeghe belijnghe of een driefoudeghe ghenoechdoen want gode sele wij louende ende erende werden ende oec alle goede dinghe sijnre goetheyt ende synre gracien aen draghen dander belijnghe es een ganse ghewareghe biechte ende ghenoech doen der heylegher kerken ende oec de derde belijnghe dier ons noet es dats onderlinghe ghemeyne onst ende trouwe te gode met onsen euenkersten alre menschen salecheyt te begheerne ende hem goets te onnene ya alsoes hem god an ghelijc ons seluen want daeromme gheeft ons god sijn gracie ende stort sijn onuerdiende ghenade te vergheefs in ons op dat wij oec alsoe voert doen selen want caritate die moet emmer vloeyen ya met ghemeynre onst tot alle menschen daerse es ende aldus wert ons altoes ghegheuen gracie om gracie die ons in lanc soe meer verdienlec maect ende dit willic hier met sconen redenen prueuen ya ouermids dat seste teken hoe caritate van noede emmer vloeyen ende wedervloeyen moet daer se es ende dit seste teken sal ons in bringhen oetmoedecheyt ende gherechtecheyt ende terde besceydenheyt dit sijn drie dinghe die wij merken selen ix capitel ons behoren toe vj dinghe daer wij ane weten moghen of wi de gracie gods ontfaen hebben ende hier toe behoeren ons oec vj dinghe daer wij aen weten moghen of wij die gracie gods ontfaen hebben soe es dit dierste prueue der gherechter oetmoedecheyt wanneer dat een mensche gheuoelt ende ghewaer es worden dat hem god neder ghedaelt heeft met sijnre gracien tote in hem siet soe selen wij ons weder neder dalen ende onderwerpen ons hem totter doot toe sijn dienstknecht te sijn ya wat hi ons doet dat wij hem dat weder doen na dat ons toe behoert siet dits oetmoedecheyt ende gherechtecheyt heeft hem god ghenedert tote mi dat ic mi nedere onder hem ende heeft hi mi gherecht ghemaect soe sal ic mi weder op rechten van binnen met danke ende met loue ende met eren ende met weerdecheyden tote hem dander prueue der gherechter oetmoedecheyt die wt caritaten ontsprinct dats waneer dat een mensche dit in hem gheuoelt ya dat hem god te vergheefs verlaten ende vergheuen heeft alle sine mesdaet ende sijn grote sondeghe scout siet dan soude hi gheerne ende vriwillechlec verlaten ende vergheuen sinen euenkersten een cleyne mesdaet merct redene waer bi want dat alle creatueren te samen ieghen mi allene mesdoen mochten ochte mesdaen hadden siet dit en waer niet te meer ghelijc te weghene dan enen dropel waters ieghen die wilde zee ya of oec ieghen die alre minste sondeghe mesdaet die ic selue ye ieghen gode mesdede hieromme soe seggic v dat ghi cuellec uwen euenkersten quite sceldt alle wrakeleke scout ya puurlec omme gode siet dits v beter ende oec uwer zielen salechlekere dan dat ghijt omme gode vergaeft ende omme yet daer toe ende dat v dit yet al eertrike baten soude mar ic rade v vergheeft puurlec omme gode ya van binnen tusschen v ende gode sonder al anderen wederloen aen te siene want god es wel der eren weert dat wij onsen euenkersten vergheuen een cleyne mesdaet ofte scout daer god selue onse here ihesus cristus die bittere alyndeghe doot om leet ende cristus vergaeft al wat datmen hem tonrechte aen dede hieromme seggic v besiet v seluen wel van binnen aen of ghi enneghe hatye op uwen euenkersten of oec op enneghen mensche draecht ya wat hi v mesdaen hadde dat ghi emmer wreken of anden wilt siet soe eest al met v verloren want alsoe en es de gracie gods in v noch niet gheboren maer hebdi alle wrake wt uwer herten vergheuen te voren siet soe moetti hier de derde prueue der gherechter oetmoedecheyt horen dats als ic eer seyde ghewarachteghe belijnghe der heylegher kerken ya ende oec mede blote ongheueynsde biechte dat wij den priestere onse herte ende onse groue stinckende sonden selen vertrecken al bloot ya alsoe ons god van binnen sculdech weet ende kint ende oec alsoe ghelikerwijs dat ons die consciencie van binnen wroecht ya ende altoes sal een mensche die hem wel ende reynlec biechten wilt aen de groofste meeste sonden beghinnen ya aen de welke sonde dier hem de mensche alre meest scaemt te segghene siet die sonde sal de mensche alre yerst van sinen halse werpen die hem van binnen alre swaerste in therte verweecht ende verlaedt dats ghewareghe subtile biecht dat een mensche sijn sonden sprect ende al bloot den priester ontect ghelikerwijs datse ons van binnen voer staen ya nemmermeer en voerpeynst v omme subtijllec te biechten mar siet dits de const der biechten daer al de subtijlheyt aen gheet dat wij en ghene sonden en onthouden ya hoe scandelec datse luden si gheuen seker enen sueten inwendeghen luut in de oren gods eest dat wijse segghen van gherechter oetmoedecheyt ende belyen gode teren ende te loue ende oec ons seluen teren scanden want soe wij ons seluen meer scanden ende confusien doen van gherechter oetmoedecheyt soe wij gode meer eren doen ende gheonnen ghi moecht v seluen gheerne scande doen daer ghi gode eer mede doet ende uwer sonden mede quijt wert ende oec dat eweghe leuen mede vercrijcht nu siet vander biechten ware ewelec ende emmermeer ghenoech af te segghen want hier af valt groote ouertolleghe scade onder tfolc ghemeynlec ya beyde onder gheestelec volc ende oec onder ghemeyne liede noch meer want het esser meer ya een iammerlec woort mach ic nu segghen dat ic seker vrese dat de dusentste mensche na ghemeynen loep te segghene hem niet en biecht noch en purgeert met alsoe gansen rouwe van sonden ghelikerwijs dat hi sculdech waer te doen voer de oghen gods diet al weet ende siet want god kent ons wel wat wij sijn van buten ende van binnen nu merct dan ten yersten male dese groote gheesteleke menechuoldeghe scade der biechten ya die allene te paesschen mar eenweruen des iaers nochtan en gheschiet siet dan loept tfolc rechts te biechten ende oec ten heyleghen sacramente als beesten ya rechts allene na costume ende naden sede vanden lande soe gheetter deen mensche om danders wille dat hen scande ware ghingher deen ende dander niet ya nochtan gheetter mennech mensche diens wel seer verdriet ende en heefter een hellewert deuocien niet toe mar meneghen mensche eest eenrehande pine ende verdriet dat hi daer met soe vele onleden hebben moet ya nochtan cume twee daghe of drie soe huedense hen van sonden te paesschen ende dit dunct nochtan selken duuelschen menschen een herde groot dinc dat hi twee daghe ochte drie sijnre quader sondeleker ghelost ontbeert te doene maer ic segghe wee wee ende oec eweghe maledictie ya alle der gheenre zielen die aldus van iare te iare vaste voert in lanc soe meer onweerdelekere ten heyleghen sacramente gaen want seker ic vrese dat haers en wert ya nemmermeer raet ten eweghen leuene die alsoe edele spise ontfaen in den heyleghen outare alse cristus vleesch ende sijn heyleghe bloet edel es in hem seluen ya dat sijn preciose weerde lichaem es een ouernemeleke gheesteleke inwendeghe verborghene spise ya daer alle godminnende menschen ende oec die hemelsche gheeste die daer bouen sijn die werden alle ghemeynlec ghespijst ende gheuoedt gheestelec van binnen ya van deser heylegher spisen des outaers inden heyleghen sacramente ya siet in dat cleyne hostiken soe es alle dat wonderleke wonder der godheyt rechts verborghen ende bewonden ya ende oec mede alle die heylecheyt diemen ghedincken mach ende oec meer dan ennech mensche ochte dan alle menschen ghedincken moghen soe es in dat cleyne hostiken wonders bouen wonder beuaen nu siet hoe sere ende hoe eyselec soe mochte den quaden menschen dan gruwelen ya ende oec den goeden menschen die dicwile tot deser spisen gaen den quaden menschen mach wel gruwelen die onsuuerlec ende onweerdelec in berespinghen van dootsonden toe gaen ende den goeden menschen mach noch meer vergruwelen die bekinnen ende gheuoelen grootheyt ende edelheyt der spisen wat dat heyleghe sacrament in hem seluen es siet die liede souden beuen van grooter reuerencieleke oetmoedecheyt als sij ten heyleghen sacramente gaen ya die dicwile ten sacramente gaen die souden seker den ouersten inghelen ghelijc sijn wandelende inden derden hemel ya metten voeten hier op deerde ende metten gheeste van binnen voer dat claer aenschijn gods ende dit sijn die ghene diet sacramentelec ontfaen ende gheestelec al etende met ter spisen ouerliden begheerlikerwijs tot in deweghe leuen x capitel van drierhande menschen die dat heyleghe sacrament sacramentelec ontfaen ende onwerdelec eten sijt metten tanden te hare ewegher verdoemnessen ende niet gheestelec maer nu vindic hier cort drierande menschen die dat heyleghe sacrament sacramentelec ontfaen ende onweerdelec eten sijt metten tanden of inden mont nemen sijt tot haerre ewegher verdoemnessen ende niet gheestelec ende ic vinde oec bander side drierande menschen diet sacramentelec ende gheestelec beyde ontfaen ende oec natuerlec ende ouernatuerlec ya deen vele edeleker dan dander als ghi namaels horen selt nu vander yerster partyen diet qualec ende onweerdelec ontfaen dat sijn alle die ghene die in haer biechte enneghen dootleke sonde cleyne of groot behouden ende willens ende wetens bedecken ya om ennegher scanden wille of anders qualec al waert oec de doot te liden en ontsiet v niet maer seght cuellec v dootleke ten minsten al wt ende scaemt v voer gode want ic en hoorde seker noyt segghen dat ennech priestere enneghen mensche dootsloech hoe quaet of hoe verkeert datse nochtan selue sijn dander partye dat sijn oec alle die ghene daer ic eer af sprac die na paesschen te hans haestelec of cort daer na weder in dootsonden vallen ende in haer quade oude ghewoente vaste voert bliuen stekende ende van iaer te iare so vinden hem dese partye in lanc soe meer quadere ya der werelt ende den duuel ghelikere ende oec gode ende der heylegher kerken onghelikere want wat mensche die sinen bloede ende sinen vleessche leeft die en mach emmer dat heyleghe sacrament gheestelec inder zielen niet ontfaen ende oec de derde partye die onweerdelec ontfaen dat heyleghe sacrament siet hier merke elc hem seluen wel nauwe dat sijn alle die ghene die ennech dinc lieuere of weerdere hebben in therte op eertrike tontfaene of te begheerne yet dat eertsch es dan dat heyleghe sacrament want ic seggu seker dat voer waer wie of wat menschen die gode meer mint dan yet of oec dan ennech dinc dat eertssche es die mensche moet oec seker meerre minne ende oueruloedegher begheerte hebben ten heyleghen sacrament waert dan tot yet dat de werelt verleysten mach want god es inden heyleghen sacramente des outaers ya alsoe ghewarechlec onder den schijn des broods alse hi in hem seluen god es soe es hi oec seker inden heyleghen sacramente mensche ende god ende god ende mensche ya met alsoe grooter naheyt deen in dander verenecht als wijn ende water te samen gheminct ende dit vermincsel en mach niement sceyden ende aldus mach ic oec segghen soe eest metter godheyt ende metter menscheyt siet dese twee natueren of dese twee substancien godleke natuere ende menscheleke natuere dese sijn met soe grooter eenvoldegher naheyt deen in dander gheweuen ende verenecht inden heyleghen sacramente ya datmen dese twee natueren of oec dese drie natueren welc datmen wilt nemmermer van een sceyden noch deylen en mach xj capitel men sal weten datmen aen onsen here ihesus cristus telt drie substancien of ene driefoudeghe natuere die hem alle drie euen ghelijc proper ende eyghen sijn ia ghi selt oec weten datmen aen onsen here ihesus cristus telt drie substancien of ene driefoudeghe natuere siet dese sijn onsen enneghen here ihesus cristus ya alle drie euen ghelijc proper ende eyghen ya seldi weten dnederste of dmenste deel als cristus gloriose vleesch ende sijn bloet dits de sinlecheyt diemen beelden ende na sinleke ghelikenesse bescriuen ende ymagineren mach ouermids wtsinneghe intreckende beelden ya ghelikerwijs dat die iongheren cristi sijn lijfleke persoenlecheyt van buten saghen siet aldus vint men oec noch vele grouere menschen die allene op de sinlecheyt bliuen ymaginerende ende en gaen niet voert doer de sinlecheyt in cristus binnenste redeleke gheesteleke ghescapenheyt dats dandere inwendeghe natuere die de sinlecheyt cristi na haer trect ende saect ende hieromme soe ontfaen die liede lettel goets ghenaden of alse niet ya die ghene die allene bliuen op cristus groue wtwendeghe menechuoldeghe sinleke doghen sijns lichamen want al dat wtwendeghe doghen dat onse here ihesus cristus vterlec ye gheleet siet dat en hadde ons ya noch oec hem seluen niet verdient en hadt ghedaen sijn binnenste gheesteleke werc ende oec dat inwendeghe gheesteleke medeliden sijnre heylegher minnen want met sijnre binnenster onghescoerder gheheelheyt soe volbracht cristus alle die butenste martelie sijns lichamen want ghelikerwijs dat ons eneghe here ihesus cristus openbaer de tekene der martelien sijnre heylegher doot ons van buten bewijsde ende bewijst heeft voer onse sonden siet alsoe ghelikerwijs soe offerde ende prosen teerde hem cristus alle vren verborghelec in sinen gheeste van binnen ende van minnen ya eenparlinghe sonder onderlaet gaf cristus altoes euen vers ende euen nuwe gheheellec sinen gheest ende onghedeylt in de hande sijns vaders want cristus was ende es ten derden male een ander persoen of eene eenvoldeghe onghescapene substancie inder godheyt ende dits seldi weten de derde onghewrachte natuere ons heren ihesu cristi ya ende dese drie natueren dese sijn onsen here ihesus cristus den eengheboorne sone gods euen ghelijc proper ende eyghen want ghi selt hier voert proeuen ende merken dat onsen here ihesus cristus ya noch oec ons deen natuere sonder andere niets niet en doech xij capitel een vraghe waeromme dat ons cristus natuere deen niets niet sonder andere dander en doech ten eweghen leuene daer bouen ende machmen hier toe vraghen ende oec namaels antworde gheuen ya waeromme dat ons cristus natuere deen niets niet sonder dander en doech ten eweghen leuene daer bouen trouwen hier sijn vele scoenre gheesteleker redenen toe nu dyerste es dan seldi weten omme dat menscheleke natuere alsoe sere ververret ya ende vergrouet was ouermids den yersten val der sonden adams siet hier omme soe moeste god selue den mensche na menscheleke ghelike ende na grouer wijs hier in eertrike comen sueken want en mochte noch en mach ya al op den dach van heden nyemen dat hemelrike ontsluten noch en conste die dore des ewechs leuens op ghedaen noch ontgrendelen sonder onse here ihesus cristus allene die god ende mensche was ende es mar sijn heyleghe lichamleke doot siet dit was de porte ende oec de doergaende grendel die dat eweghe leuen ontsloet want alle dat wtwendeghe doghen dat onse here ihesus cristus anders ye gheleet ya binnen xxxij iaren lanc ende wel een half dat hi op eertrike was siet dat en hadde ons een hellewert staden niet ghedaen ten eweghen leuene en hadt ghedaen sijn gheheel eyndeleke doot want daer met dede ende voldede onse here ihesus cristus in deynde van buten ghenoech siet dit was princepalec doe cristus starf aen dat ghebenedlde hout des crucen doe waest yerst al volbracht ende voldaen ya doe onse here ihesus cristus enen dropel leuens bloets niet meer in sinen liue en hadde noch verleysten en conste mar doe hem al dat warme hete dorsteghe bloet al puur ende suuer wt sinen werden preciosen lichame met groten tormenten al reyn ende droghe wt ghe perst ende van minnen wt ghelopen was ende liep ya wt meneghen dusent wonden want cristus lichame was van bouen tot beneden alte male een bloedeghe quetsuere daer rechts niets niet gheheels aen en was ende doe cristus edel herte van groter weleker pinen scoerde ende brac siet doe was daer vergadert aen dat ghebenedijt hout des crucen ya seldi weten de meeste ouernemelecste pine ende oec de meeste ouernemelecste vroeude ende blijscap beyde in een ende tenen male ende oec tenen tide ende op een vre siet soe was onse eneghe here ihesus cristus god ende mensche die behoudere der werelt in der meester pinen ende oec daer bi alsoe wel inder meester vroeuden want dit behoerde onsen here ihesus cristus ya alle beyde eyghelec toe xiij capitel een vraghe hoe ende in wat manieren dat in onse here ihesus cristus de meeste pine ende oec die ouernemelecste vroude ya in enen persoen ende in enen nuwe te gadere sijn ende staen mach nu machmen voert vraghen hoe ende in wat manieren dat dese meeste pine ende oec de ouernemelecste vroeude ya in enen persoen ende in enen nuwe te gadere sijn ende staen mach dit es seker herde licht te merken want doe dat nederste of dat butenste deel ons heren ihesu cristi te male stont in een lidelec onderwerpen te ghedoghen ya alle dat de hemelsche vader op hem ghestade ende ghestaden woude ya ende oec alle dat hem die quade verkeerde ioden ane daden siet dat ghedoechde onse here ihesus cristus alsoe ghedwedelec ende alsoe godertierenlec sonder ennech weder segghen als of hi hadde van binnen gheweest een puur sot ende als of hi en ghenen vroedom noch inwendech verstannesse en hadde ghehadt dit leet hi alte male sonder ennech becruenen ende sonder beclaghen menneghen swaren ondrachleken stoet eer hi verstarf die bittere doet want die butenste sinlecheyt cristi die moeste allene den last ende oec die menechvoldeghe onnuemeleke pine der quetsueren draghen daer hi aen dat ghebenedide hout des crucen verstarf ende hinc soe dat cristus nye aen sijn godheyt een hellewert veruaen en mochte noch en vervinc ende aldus seldi weten soe stont onse eneghe here ihesus cristus naden nedersten dele op een versteruende liden alle lichamleke pine vriwillechlec te ghedoeghene ya altemale naden vtersten dele alse verre alst in hem bloet ende vleesch was ende leefde soe waest altemale op sijn lichamleke vterste menscheyt gheladen want sij moeste die groue martelye allene draghen ya sonder enneghen troest van buten of van binnen siet des was onse here ihesus cristus naden nedersten dele der sinlecheyt alles beroeft soe dat dat nederste onderwerpen sterfeleke deel en gheen succoers noch helpe en mochte hebben vanden redeleke innersten dele der zielen cristi noch oec vanden ouersten der godheyt ende hier omme soe seggic noch dat onse here ihesus cristus stont aen dat hout des crucen naect ende aleyndech ende arm ya ende alre armste naden nedersten dele op hem seluen ghelaten ende verlaten ya bouen alle andere menschen die noyt in eertrike quamen of oec emmermeer comen selen soe was onse here ihesus cristus dalre armste mensche ya van ghemoede ende van ghelatenheyt van gheeste soe en quam noch en mach comen nye sijns ghelike van armoede in eertrike ya ic segghe noch meer dat cristus armoede ende sijn vriwilleghe ghelatenheyt allene meerdere en diepere ende oec ouervloedegher ende aleyndegher was aen sinen persoen scoloment allene ya dan alre menschen armoede te samen dat alle menschen ye vercreghen of oec emmermeer vercrighen selen soe was nochtan cristus armoede ende sijn liden ende sijn doghen ende oec sijn heyleghe medeliden met ons siet dat was in hem allene alsoe ouernemeleke groot dats alle andere heyleghen te samen niet vergronden noch verdiepen en connen cume een cleyn sempsadeken groot na dat sijn medeliden ende sijn inwendech doghen sijnre trouwen groot ende edel ya ende altouernemelec groot was allene ons heren ihesu cristi armoede ende sijn heylech inwendech mede doghen bouen alre menschen doghen ya ic segghe noch meer ten derden male dat dat minste lichtelecste doghen dat onse here ihesus cristus ye van minnen ende van binnen gheleet omme des menschen eweghe salecheyt te volmakene dat was meerre dan alle dat groote menechvoldeghe mededoghen dat alle heyleghen ende oec alle ingheleke gheeste ye ghedoghen mochten xiiij capitel waeromme ende oec welc de sake es dat cristus doghen soe veel meer edelre es in hem seluen ya beyde van buten ende van binnen dan alre heyleghen doghen te samen sijn mach ende dit machmen proeuen ende merken ya in menegherande manieren waeromme ende oec welc die sake es dat cristus doeghen soe vele meer edelre es in hem seluen ya beyde van buten ende van binnen dan alre heyleghen doghen te samen sijn mach ende dits ten yersten male de redene die ic weet want in den seluen oghenblicke doe onse lieue vrouwe de reyne maghet maria den eweghen gods sone ihesus cristus in haren maeghdoemleken lichame ontfaen ende ghewonnen hadde ya met enen cleynen nederen oetmoedeghen woordekenne dat si sprac ende seyde totten inghel gabriel sich hier die deerne gods ya ende in dien seluen oghenblicke eer maria dat ghebenedide woort const wt ghebringhen siet soe wasse een moeder gods want god was veel snelre ende oec vele haestegher ende oec vele ghereghere mensche te werdene ya dan alle creatueren sijns waren begherende voer sijn toecomst eer hi mensche wert siet ende aldus maecte maria den yersten pays ende vrede die noyt ghemact was tusschen god ende menscheleke natuere ende dit volbrachtse ende voldeedse altemale met enen cleynen nederen oetmoedeghen woordekenne daerse haer seluen van minnen in den heyleghen gheest ontfanc ende sprac siet hier die dierne gods na dinen worde moet mi gheschien siet doe op die selue vre doese haer gheheel consent ten eweghen woorde gods van binnen gaf ende boet doe ontfinc maria dat eweghe onsprekeleke woort dat nyement spreken noch ghewoorden en mach dan god die vader allene want daer hi sijn eweghe wijsheyt sijns ewechs woorts eenvoldeleke ende enechleke insprect siet daer sprect god hem seluen inden mensche ende oec alle dinc sonder dinc in enen weseleken woorde ende dit gheesteleke ouernatuerleke godleke inspreken ghesciet noch alle daghe nu dit eest dat ic meyne dat wij proeuen ende merken selen wat dat eweghe onsprekeleke woort ihesus cristus in marien lichame wrachte te hans doe sijt ontfaen hadde ya op dat wij oec gheestelec ons alsoe van binnen gheuoelen te gode wert als hem cristus gheuoelde te sinen hemelschen vader waert doe hi noch mar een cleyn knapel kint en was vleesch ende bloet ghemaect ende gheformeert in marien lichame ende ghewracht vanden heyleghen gheest ya een ael cleyne vleesscheleke manneken als paulus sprect was cristus op die selue vre doe hi ontfaen wert cume no min no meer alse groot als een bye met alle sinen vleesscheleken volmaecten opgaenden ledekenne want ihesus xpristus was als oec paulus sprect een ander adam die oec sonder middel van gode ghemaect ende op ghenomen wert vten leuenden paradyse der reynre maghet marien ya van haren alre puursten suuersten bloede was ihesus cristus dat suete kindeken ghescapen of ghemaect in sijnre moeder marien lichame ende ende ghi selt oec weten ouermids dat cristus een ander persoen was inder godheyt dat hi daer omme hem seluen sciep ende maecte ya beyde ziele ende sijn lichame want alsoe vollec ende alsoe saen alse dat een ghemaect was dat wert oec dat ander binnensten redeleke deel der zielen ons heren ihesu cristi ghescapen ya beyde in enen corten oghenblicke of min of in enen nu sonder voer ende na soe ghesciede dit xpristus na den nedersten deel der menscheyt soe ontfinc hi alle dinc van gratien ende van ghenaden ende en hadde niets eyghens van hem seluen als van hem seluen ya niete meer dan ic of een puur ander mensche en heeft want van ons seluen als van ons seluen en hebben wij niets niet noch oec en vermoghen dan al ghebrec ende sonde te doene maer na den dat ihesus cristus die behoudere der werelt een ander persoen in der godheyt was ende es soe waren alle dinghe sijn proper eyghen van aerde ende van natueren ya almachtech soe was dat cleyn kindeken ihesus cristus doet noch in marien sijnre moeder licham lach met alle sinen tederen ledekennen een scoen gratioes kindeken rechts als een cleyn bieken maer nu selen wij voert merken welc des kindekens andere proprieteyte ende oec sijn werkeleke eyghenscape waren die hem noch eyghelec toe hoerden ya doet noch in marien sijnre weerde moeder licham lach maer men mach bat ende eyghelekere spreken dat dat cleyn kindeken stont opgherecht in marien sijnre moeder licham ya te sinen hemelschen vader gheuoecht als hi dede alse een almaechtech man soe stont dat cleyn ionghe tedere kindeken opgherecht metten gheeste sonder middel ya als een ander persoen inder godheyt voer dat aensichte sijns vaders xv capitel van seuenderhande proprieteyt ende eyghenscap die dat cleyne suete kindekin onse here ihesus cristus aen hem hadde nv merct hier dyerste proprieteyt ende eyghenscap dier es wel seuen die dat cleyn sute kindeken aen hem hadde ende het waest selue dierste eyghenscap die ic hem gheue of aen segghe dat es dit dat ihesus cristus alsoe wijs was in sijnre moeder licham in den seluen oghenblicke doe hi ontfaen was als hi nu es ende niet allene hen was hi wijs maer hi was die selue wijsheyt ende hadde daer toe alle macht beyde in hemel ende in eerden ghelijc den vader ende oec een bi den vader dander proprieteyt die dat cleyne eneghe suete kindeken ihesus cristus eyghelec aen hemn hadde in sijnre moeder marien licham dat was dat alle sijn werkeleke opganghe inden gheeste vriwillech ende ewech waren ya ghelikerwijs dat ihesus cristus een ewech enech sone gods was ende es soe waren oec alle sijn werke ewech of om eweghe dinghe ya eer cristus ter werelt gheboren wart van der maeght marien maer de derde proprieteyt die den sueten ihesuskenne oec alse ewech ende eyghen was in sijnre moeder licham dat was dat hi na den ouersten deel alsoe heylech ende alsoe volcomeleke volcomen salech was op die yerste vre doe hi ontfaen wert als hi nu es want cristus die en nam na den ouersten des gheests noyt hellewert toe want alse vollec als hi ontfaen ende ghewracht wert van den heyleghen gheest soe dat dat eweghe woert des vaders alse dewangielie sprect vleesch ende bloet ghemaect was siet in dien selue oghenblicke soe stont cristus volcomeleke volcomen na hoechsten in elken grade ende oec in allen graden van dooghden in alre volcomenre heylecheyt volcomen ende bekende alle dinc claerlec met onderscede ghelijc den vader metten heyleghen gheest ya alse volcomeleke doe als nu want cristus hadde alle dooghde na der ouerster volmaectheyt soe dat hi na sijn ontfanckenesse nye nuwen inwendeghen graet van loen en verdiende maer xpristus es selue een princepael hoeft ende een ewech gheuende middelere alles loens want sonder hem en waert nye loen ghegheuen noch vercreghen die vierde eweghe bewechleke eyghenscap dat echter dien sueten sconen kindekenne ihesus cristus alse proper ende vrieyghen was dat was dat hi alsoe vriwillech onderworpen arm ende ghelatens willen was ende oec alsoe grooten mede liden ende doghen hadde met ons omme menscheleke natuere ende alle menschen salech te makene soe was sijn doghen alsoe groot in sijnre moeder licham ya van binnen na onst ende na aert sijnre ewegher minnen alse was doe hi leet die bittere doot ya dits te verstane allene na sijnre inwendecheyt maer doe hi leet ende starf aen dat hout des crucen voer onse sonden ende om onse noet siet doe was sijn ander lichamleke doghen menech dusentfout dobbelerendere meerre ende grootere want dat nederste deel ihesu dat daer starffelec was ende steruen moeste dat vleesch ende dat bloet die tedere weke natuere die en woude emmer niet vergaen noch steruen want altoes soe hadde cristus wel of bat ghelust te leuene naden nedersten deel der sinlecheyt dant noyt menschen dede mar dat in onsen here ihesus cristus onstarffelec was ende niet steruen en mochte siet dit dwanc cristus soe van binnen ende van minnen dat hi emmer steruen woude ende steruen moeste want die selue minne die cristus tons hadde ende noch altoes heeft die was soe ouernemeleke groot ende milde tonswaert dat hem altemale moeste costen ende coste dat hi selue was ya ende oec al dat cristus ligghende ende roerende heeft beyde in hemelrike ende in eertrike siet dit heeft hi gheheellechlec ende al om ons ghegheuen ende hieromme soe volchter echter wel de vijfste eyhenscap na dat dat cleyn suete ihesusken noyt een hellewert eertsch propers noch eyhen en hadde noch en begheerde noch oec niet begheren en mochte noch en conste van enneghen tijtleken dinghen siet dit hadde onsen eneghen here ihesus cristus alsoe onmoghelec gheweest dat hi enen hellinc propers of eyghens ghehadt soude hebben besundere tot sinen persoen alst hadde gheweest sonde te doene ende hieromme soe orcondic v ouermids den mont des heylechs gheests ya datse alle qualec ende valschelec lieghen ende oec leren ieghen die eweghe waerheyt die god es die ghene die segghen dat cristus yet propers hadde want dit sijn alle antikersts voerboden die dit houden ieghen cristus ende oec ieghen die ghemeyne waerheyt der heylegher kerken die dolen seker alle ghemeynlec in haren waen ende in haer verstaen ya sijnse paeuse cardinale soe bisscope le gate of abde prelate haer leringhe ende haer duueleke groote ghierecheyt daer al wt ontsprinct moet god verwaten wee wee ende eweghe maledictie sij den ghenen die dat houden ende daer in steruen dat cristus ennech eertschs eyghendom soude hebben ghehadt ende cristus sprac ende leert ons doch selue in dewangelie datse salech sijn die arme des gheests ende en was dan cristus selue niet salech seker soe hadde hi emmer een valsch leerere moeten sijn ya hi want cristus was selue salech ende ewech salecheyt bouen alle ghescapene gheeste ya ten sesten male soe moeghdi merken dat nye mensche noch oec alle menschen te samen siet die en mochten onder hem allen niet als ic eer seyde alsoe volmaectelec arm sijn ya alse cristus puur vriwillech arm ende aleyndech allene was redene waer bi es dit ic seght v want inden seluen oghenblicke doe hi ontfaen wert ende in dat precioes vat der maeght marien siet van daer voert soe droech cristus altoes sijn liden ende sijn doghen van binnen in sijn inwendecheyt ya alle die menechvoldeghe martelie wel xxxij iaer voer sijn oghen tot opten lesten dach dat hi starf ende sprac vader hets al voldaen maer ten seuenden male soe willic v cristus armoede noch bat ende eygheleker proeuen nu merct want ihesus cristus was emmer god ende mensche ende noch es hi die selue persoen soe seldi dan weten ende gheloeuen dit dat hi naden ouersten sijnre godheyt ende na puurheyt sijns gheests soe was hi inden ouersten der godheyt rijcheyt alre rijcheyt ya altoes sonder onderlaet in eenparlingher glorien ende in ewegher blijscap van vroeuden als hi nu es maer naden nedersten sterffeleken dele soe was hi hier in eertrike wandelende metten menschen darmste van ghemoede ende arm ende oec dalre armste aleyndechste mensche die noyt in eertrike quam of emmermeer comen sal ende aldus hebbic v bewijst hoe ende in wat manieren dat onse eneghe here ihesus cristus op een vre ende in een nuwe stont aen dat ghebenedide leuende hout des crucens ya wtgherect ende ghestrect met allen sinen sconen bloedeghen leden iammerlec mesmaect inder meester bedroeftheyt daer noyt mensche in quam ende nochtan was cristus naden innersten sijnre godheyt altoes in der meester glorien van vroeuden xvj capitel hoe wi van binnen mochten werden een gheesteleke volcomene kerstdrachsere ihesu cristi ende een volcomene wtuercoerne heyleghe ghedrachteghe moeder gods nu siet ende merct voert want conste wij oec aldus rike ende arm ende aleyndech sijn beyde in een gheestelec te verstaen ya van buten ende van binnen op ons seluen ghelaten ende verlaten naden alre liefsten wille gods soe mochten wij oec seker van binnen werden een gheesteleke volcomene kerstdrachtere ihesu cristi ende een volcomene wtuercoerne heyleghe ghedrachteghe moeder gods ende souden dat scone suete kindekin ihesum cristum kennen moederlec ende gheestelec ontfaen ende met heylegher inwendegher oeffeninghen van gracien ende oec met hemelscher inwendegher spisen van doeghden soude wij dat kindeken op spisen ende voeden sonder enech verroekeloesen ons tijts of oec hantieringhe ennegher vremder saken soe dat dat suete minnentleke kindeken ihesusken in ons volwassen ende voldraghen ware siet dan souden wijt ten derden male wt ons ghebaren met volre ouervloedegher gheesteleker blijscap ya met onsen volre ouervloedegher gheesteleker blijscap ya met onsen gheesteleken volcomenen broeders in deweghe leuen ya ghelikerwijs dattene maria sijn eneghe moeder te voerschine brachte beyde lijflec ende gheestelec met ouervloedegher blijscap vol van gracien ende van ewegher glorien die dat kindeken selue was ende es want maria ghebaerde ons dit kindekin op dese ellendeghe werelt ya ons tot eenre ouerlidinghen met hem ende ouermids hem hi met ons ende wij met hem want cristus heeft hem seluen ons ghelaten ende hier ghegheuen tot eenre gheesteleker spisen ya op dat wij met hem ende ouermids hem ouerliden selen metter begheerten ende metten gheeste van wt deser vergancleker werelt tot in dandere eweghe onvergancleke werelt daer bouen siet ende hier met soe neken wij dan onser voerster materien ende oec onsen drien manieren daer ic langhe voer af seyde want wille wij dat heyleghe weerde edel sacrament beyde sacramentelec ende oec gheestelec ende salegherwys ontfaen ende wille wij oec werden als ic eer seyde een volcomene gheesteleke moeder gods soe staen ons dese drie princepael dinghe wel te merkene deen es dat de moeder kindeken voer alle dinc moet ontfaen want ontfaen wij dat scone suete minleke kindeken ihesum cristum soe sal ons cristus seker weder in sijn gheesteleke heyleghe inwendeghe arme ontfaen dander es wanneer dat kindeken wij dat kindeken ontfaen hebben soe moete wijt vaste voert op spisen ende voeden ya in ons met heyleghen doechtsamen minleken werken want es dat sake dat wij cristus ghewarechlec op voesteren ende spisen in ons soe sal hi ons seker weder na hem trecken ende saken ende sal ons oec met hem seluen spisen ende voeden verborghelec in al onsen inwendeghen gheesteleken weghen ende oec in elken verborghenen vriwilleghen opganghe te gode soe selen wij altoes inwendeghen troest ende hemelsche suetecheyt ontfaen ya es dat sake dat scone wij dat scone suete kindeken in ons voldraghen ix gheesteleke volcomene maende na onse ontfanghenesse ya sonder verroekelosen ons tijts want wij moeten emmer kindeken ix gheesteleke volcoemene maende draghen in ons tote dies maels dat volwassen si in ons ya ghelikerwijs dat ghi namaels horen selt want ix maende dats volcomelec de drie deel vanden iaere ende oec selen wij dese neghene titeleke maende moghen keren tonser gheesteleker leringhen op ix manieren van gheesteleken inwendeghen verborghenen dooghden ya of oec op die ix core der inghelen want elc core van inghelen gheestelec te merkene bediedt alsoe vele als een verborghen gheestelec inwendech onsienlec hemel of oec een hogher graet van ouernemeleken kinnesse gods of van lone ende emmer seldi weten soe maken of soe volmaken de drie hemele of de drie core der inghele te gader gheuoeght na ordinancie deen bouen dander drie princepale state want ix chore in drien ghedeylt dat maect drie state ya ende oec ghelikerwijs seldi weten dat daer elc core vanden ix coren der inghele es verhauen bouen den anderen coer in meer kinnessen van gracien ende der glorien gods alsoe seldi oec weten dat daer deen princepale staet es gheset ende onthoghende den anderen staete mar de state die bliuen ya elke drie core deen toten anderen gheuoeght ende en gaen niet op na wise des staets mar de core die clemmen alle op van glorien in glorien na ordinancie deen bouen dander ya elc coer metter oeffeninghen sijns diensts ende sijn daer toe alle ghelijc ende onghelijc ende nochtan sijnse alle van enen ghemeynen acorde ende in eens heren hof daer bouen inde werelt der werelde want ghi weet wel dat in eens groets heren hof ya al hier beneden in eertrike soe pleghen te sijn ende oec sijn drie princepale state van familien deen bouen dander gheset elc na haer weerdecheyt na wise van buten want in eens conincs of oec in eens grauens ya weder in eens hertoghens hof welc dat si hets daeromme alleens soe pleghen te sijn knechte van enen state ende van enen dienste ende oec van eenre manieren van gheliker cyerleker cledinghen siet nochtan es deen knecht meer verhauen ende weerdere bi den coninc dan een ander ouermids cyerheyt sijns diensts soe wert hi voert ghetrocken ende meer op gheset na sijn weerde ende aldus sijn hier onderknechte meerre ende mindere die nochtan van enen state in cledinghen sijn ende na dese selue maniere soe sijn in eens groots heren hof oec middel scilt knapen bouen die knecht gheset die altemale haers heren lijf hebben te berachtene ende te bewarene nacht ende dach ende dese middel scilt knapen die sijn oec van eenre gheliker cledinghen ende van enen state ende sitten oec wel tot eenre tafelen nochtan es daer oec selc in meerre weerdecheyt verhauen na dat hi hem wel hebben can totten here dan een ander ende oec sijn ten derden male in deser eertsscher coninghen houe ya bouen dese middelste sciltknapen groote heren als ridders die al te male des conincs een hant sijn ende van sinen alre nausten heymelecsten verborghenen rade ende dese sijn oec van eenre gheliker cledinghen ende van enen hoghen state in dien datse tot des conincs rade behoren van rechte nochtan esser gheerne enech die rechts al sijn verborghenheyt weet ya dies dandere alsoe nauwe niet en weten nochtan datse oec ten rade behoren van rechte ende na des conincs eyssch siet ende aldus hebbic v hier bewijst een sinlec ghelikenesse hoe dat die nedersten knechten alle sijn ghelijc ende oec onghelijc ende alsoe eest van den middelsten state ende oec van den ouersten state elc na tsine soe sine in elken state meerre ende mindere al ghelijc ende onghelijc dit machmen hier claerlec scouwen ende sien van buten met openen oghen want dese dinghe ocht dese vergancleke ordinancie der menschen dit verstaen ende bekinnen die gheen wel die hier in eertrike pleghen te wandelenen ende te sine inder grooter heren houe maer dese eertssche vergancleke ordinancie en eest niet dat ic meyne te sprekene maer het es van eenre andere gheestelekere inwendeghere hemelschere ouer natuerlekere ordinancien daer bouen die heylech ende godlec es ende ewech blijft inden huse gods ya ghelikerwijs dat ic dicwile hebbe ghesproken noch meer in een ander boec vanden ix coren der inghelen hoese alle berren in minnen ende opstaen gherecht met enen ghemeynen acoerde ya sonder middel berrense altoes claerlec voer dat aensichte ende oec in dat aensichte gods ende dits bouen alle wondere te verwonderenne hoe dat daer alle inghele gods ende oec alle saleghe gheeste sijn ghelijc ende onghelijc ende sij nochtan alle van enen ghemeynen acoerde ende eens willen van ghedachten sijn ende oec alle berrende metten gheeste haers verstaens in dat aenschijn gods ontfaende die glorie gods ende dit doense eenparlinghe sonder ennech ophouden altoes soe scouwense claerlec den eenvoldeghen spieghel der godheyt aen ya werwert datse nochtan metten gheeste hen bekeren ende op ende neder gaen na ordinancie haers diensts nochtan blijft daer elc inghel staende louelec gode louende metten gheeste voer dat aensichte gods ya nochtan datse god hier in eertrike seynt alle vren ende alle daghe meneghe heymeleke boetscap te doene ghelikerwijs dat dinghel gabriel wert gheseynt als een snel dienstbode tot zacharias hem te ewangelizeerne ende oec alse ghelijc cort daer na soe was echter gabriel gheseynt in een stat in galilea die nazareth hiet tot eenre maeght die ghetrouwet was enen man dies name was ioseph vanden huse dauids ende der maeghts name was maria nu merct dan voert gheestelec ende ouernatuerlec wat ons alle dese voergheseyde dinghe bedieden ya op dat wij oec na wise der zielen moghen sijn ende werden een volcomene gheesteleke moeder gods ya of oec een heyleghe gheesteleke kerstdragersse ghelikerwijs dat ic eer seyde van eenre volcomenre ontfanghenessen ons heren ihesu cristi ende oec dat ander princepael poent dat sal ons leren hoe dat wij cristus ix maende gheestelec in ons draghen selen ya sonder ennech verroekelosen ons tijts in ouernatuerleker gracien met te bliuene ende noch meer ten derden male soe selen wij cristus ouermids sijn heyleghe opene eenvoldeghe binnenste den hemelschen vader ghebaren ende selen oec ons daer hem seluen gheheellec na gheests wise ende na alheyt ons selfs vertoghen ende openbaren voer dat blote gloriose aensichte gods ende daer selen wij werden ende sijn bouen ons seluen een salecheyt ende oec een gheest met gode mar dits bouen alle navolghende ghescapenheyt een gheest met gode te syn ende als ons dit ghesciet es dat wij hier toe comen ende gheraken siet dan en selen wij niet alleene den ix coren der inghelen noch oec alle inghelen ghelijc sijn mar wij selen daer verhauen werden bouen alle ordinancie ende oec bouen alle core der inghelen selen wij een enech een met gode sijn ende werden nu nemic hier dan dat yerste princepael poent op dat wij ende werden sijn ende werden willen een inwendeghe volcomene ontfanckeleke gheesteleke moeder gods ende sal ons ihesus cristus in dat ouerste ons gheests ya weder na alheyt sijns selfs gheboren werden soe staen ons hier cort te merkene v dinghe die onser lieuer vrouwen van buten openbaer ghescieden doese haren lieuen eneghen sone ontfinc nu dyerste was dit dat onser vrouwen hebbelec maecte tallen gheesteleke goede waert dat was datse van buten enech ende allene was doe dinghel quam mar nochtan seldi weten dat aen enecheyt van buten of oec in clusen ende in heremitasen allene van buten te sine seker hier es lettel aen belanc mar maria was gode enech ende al met haerren gheeste van binnen ende daeromme ontfincse dat enech ende al in hem seluen was ende es ende dander dat wij merken selen dat was dat haer gabriel de boetscap brachte want met gabriel seldi weten soe versta wij gheestelec die starcheyt gods ende echter terde dat wij merken moghen soe was gabriel gheseynt in galilea dat bediedt ons in ouerlidinghe ende tvierde dat wij merken selen dat was dat gheschiede in een stat hiet nazareth want nazareth bediedt alse vele als een cyerleke stat die daer groeyende ende bloeyende es ende ten vijften male soe was maria ghetrouwe of ondertrouwe ghedaen enen man dies name was ioseph vanden huse dauids nu siet want dese vier dinghe of dese v behoren ons eyghelec toe ende ane ya van node node den wesene of den inwesene onser zielen ya es dat sake dat wij dat eweghe of dat eneghe woort ihesus cristus sempelment inden ouersten der godheyt ontfaen selen bouen alle beeldeleke inwendeghe beweghinghe siet soe moeten wij voer alle dinc ende bouen alle dinc gode gheenecht sijn ende wij moeten oec sijn gheestelec te verstaen gabriel die starcheyt gods ende wij moeten ten derden male metter starcheyt der gracien gods gheweldechlec ouerliden metten gheeste van binnen ya alle dese vergancleke werelt tot in galilea daer men cristus inden ouersten des gheests scout ende siet daer werdt oec alle bedroeffenesse versuett ende verwandelt in ewegher bliscap van hemelscher vroeuden want ic seggu seker dat voer waer ware dat sake dat ennech mensche hier toe quame dat hi in enen corten oghenblic ya sonder meer op dat moghelec ware onsen eneghen here ihesus cristus god ende mensche eens inden gheeste mochte ghesien sitten ter rechter hant in die glorie sijns vaders siet die selue mensche souden met dien eneghen sempelen gheesteleken bloten inwendeghen ghesichte meer salegher blijscapen ende hemelscher vroeuden allene inden gheest ontfaen ya dan alder werelt blijscap groot soude moghen sijn te samen die ye ghewert of oec emmermeer wesen sal na wise der natueren want de minste graet van ouernatuerleker inwendegher blijscap te gode waert die gheeft ons meer ghewaregher vroeuden inden gheeste dan al dese werelt te samen verleysten ende gheleysten mach ende redene waer bi es dit nu merct ic seght v want wie of wat menschen die sijn inwendeghe ghesichte ouermids godleke gracie die van bouen neder coemt te gode waert heeft gheuest ende gheanckert es in deweghe leuen ya bouen hem seluen verhauen siet die mensche fundeert nacht ende dach op eweghe dinghe xvij capitel van broeder ians des cocs wtwendeghen arbeyt ende van sijnre inwendegher oeffeninghen ende hoe dat hem wtwendeghen arbeyt gheen hinder en was tot sijnre inwendegher oeffeninghen ende hier toe heeft mi god versien ouermids sijn grondelose ontfarmhertecheyt ya soe dat ic nacht ende dach al mine crachte van buten ende van binnen beyde lijfleke ende gheesteleke oeffene ende vertere in den heyleghen dienst gods want van buten soe hebbic alle mijn leefdaghe groten starcken grouen arbeyt ghedaen ya beyde mi ende oec anderen goeden lieden ende alsoe wannic mijn broet ende mijn lijfleke spise metten handen ende met sweteghen leden ende oec van binnen in gheesteleken heyleghen werken en heeft de gracie gods in mi een vre niet ledech noch ydel ghe weest in mi want ic ben minen here sente pauwelse na gheuolght van buten ende van binnen in alle manieren van heylegher leringhen na de wet gods inden hoechsten graet der minnen te volbringhen ya op dat ic onsen eneghen here ihesus cristus inder alre minster oetmoedecheyt yet ghelijc mochte werden want eenparlinghe soe hebbic de passie ende oec de doot ons heren ihesu cristi in mijn alinghe doechleke herte ghedreghen ende die heyleghe opene binnenste ons heren ihesu cristi en hebbic niet versuymt noch verroekeloest met eneghen vriwilleghen auekere want al volchde ic cranckeleke na siet nochtan en constic noyt vergheten sijnre trouwen noch diere bittere doot sijns crucen want in die heyleghe verlossenesse des ghebenedids crucen siet daer in hopic nacht ende dach ya in dat heyleghe werc der verdienten ons heren ihesu cristi mar daermen van allen dinghen gheswighen soude ya die in hemelrike ende oec in eertrike sijn ende oec vander substancien der godheyt mede siet daer soudemen altoes spreken vander leuender werkeleker binnenster ons heren ihesu cristi want alle salecheyt die hanct in die binnenste eenvoldecheyt ons heren ihesu cristi ya ic seggu noch meer enen anderen sin ware dat sake dat alle menschen consten wandelen in mijns selfs herte ende in mijn binnenste gheheylheyt ghelikerwijs dat ic wandele in die binnenste ons heren ihesu cristi seker soe soude mi alle menshen minnen saghense mijn herte aen ya al haddic haerre alre brueder doot ende oec al dats hen ten tiende lede besteet want ic en constu niet ghesegghen noch bescriuen hoe sere dat ic alle menschen minne ende begheer te bringhen in die leuende binnenste ons heren ihesu cristi want daer voer en hebbic oec noch ziele noch lijf ghespaert ya om allen menschen te hemelrike te bringhen dats nacht ende dach mijn gheesteleke inwendeghe verborghene iacht nochtan hebbic van buten grooten starcken arbeyt te doene ende menech grof wtwendech ambacht mar gheloeft ende ghebenedijt sij god mi en lette noch en hinderde nye goet wtwendech werc dat goet in hem seluen was omme dat ict van binnen wrachte puurlec ter eren gods siet hieromme soe droech god ouer al minen last want ic seggu seker dat voer waer dat v die goede werke van buten niet te meer en letten noch en hinderen ya ter hoechster heylecheyt met te comene dan of ghi al den dach in de kerke saet op v knien ende bedect onder uwen caprune ya ende noch meer soe seggic v dit soe wie of wat menschen dien dunct of hem alsoe van binnen gheuoelt te gode waert dat hem dunct dat hi en ghene wtwendeghe goede werken te sinen vreden ghedoen noch ghewerken en can siet dien mensche en es seker inder waerheyt niet recht ende ic en gheloeue oec niet dat hi ye ennech werc wrachte ya dat eyghelec gode in den gheeste behaghen mochte want werkende leuen dat es herde goet ende oec eest alle menschen van noede noet mar vri inwendech scouwende leuen dats noch vele beter dat een mensche wt onverbeelder herten op sta gherecht te gode ya sonder vremde letsamheyt van binnen maer scouwen ende werken beyde te samen dats alre best want dat was cristus leuen ende oec der gheenre die cristus nader hoechster volmaectheyt na gheuolcht sijn siet ende alselke verteghene menschen haer selfs soe sijnt die ic bouen alle dinc sueke ende meyne dit met enen werkende leuene ghetrouwelec connen gaen te gode ya doer al inwendech ghebeelt scouwende leuen als ic dicwile hebbe ghesproken tot in een onghebeelde verhauene ouercomende blootheyt gods want daer onse onghebeelde sempele blootheyt bouen beelden ende bouen al navolghende inwendech ghemerc bouen redene ende bouen alle inwendeghe wisen van ghemerke steet siet daer wert ons die sone gods dat eweghe woort sonder onderlaet altoes gheboren ende gheopenbaert ende oec alle godleke waerheyt in enen corten oghenblic gheleert voer dat blote ieghenwoerdeghe aensichte der eenvoldegher drieheyt gods ende aldus ouermids de vergaderinghe deser vier dinghe soe moghen wij weten ende bekinnen of wij de hoechste stemme ons heren ihesu cristi inder ouerster ghebrukelecheyt gods ontfaen hebben ya bouen alle navolghende beweechlecheyt daer dyerste teken af was ende es hoe dat wij bouen alle dinc een inghebruken gods god met gode beseten sijn dander teken es als ghi weet dat wij moeten sijn een starc inghel gabriel gheestelec te merkene ya of oec een snel dienstbode alle dinc vollec te doene ende te latene naden alre liefsten wille gods ende oec ten derden male soe hebbi hebdi wel ghehoert hoe dat wij ons seluen gheestelec ende alle ghescapene dinghe selen ouerliden ende vlien metten gheeste verborghelec in galilea dats in die eenvoldeghe hemelsche woestine bouen alle tribulacien der werelt ende oec noch meer ten vierden male soe moeten wij sijn ghelikerwijs dat maria was nazareth of een gheesteleke heyleghe stat van nazareth siet dit dunct mi een heyleghe wtuercoerne hemelsche stat nazareth gheesteleke te bediedene dats een doerschineghe opgherechte godminnende ziele vol van gracien ende van glorien die daer bloeyen ende groeyen voer dat ansichte gods wel gheciert van buten ende van binnen met alle manieren van doeghden van buten seldi weten soe sal al ons leuen ende alle onse wandelinghe gheciert ende ghecleedt sijn met ersamen zeden ende met goeden tameleken exemplen altoes lichtende voer der menschen oghen na wise der wet gods ende der heylegher kerken in vastene in vierne in latene in doene altoes dat de heyleghe kerke verbiedt ende ghebiedt dit selen wij doen ende laten totter doot toe siet dits gherechte wtwendeghe penitencie ende een openbaer castijnghe des lichamen in enen sinleken werkenden leuene na des priesters rade van buten ende oec selen wij hier met werken al de weke dore alsmen niet en viert goede groue wtwendeghe werken van alrehande labore op dat ons de duuel noch oec onse quade onsuuere vleesch nemmermeer ledech en vinde quaet te peynsene ende laet ons gode den lof ende dere gheuen van alle onsen arbeyde ende al ons leuens soe dat god douerhant hebbe bouen alle creatueren ende ghemint ende bekint werde werdelec in onse herte bouen al dat in eertrike es soe moete de minne gods al andere minne verweghen ende verwinnen want alle natuerleke minne ende liefde moet onder die minne gods staen ya soe dat wij gode ernstelec ende ghetrouwelec selen minnen om hem seluen xviij capitel een cort vertellinghe der x ghebode gods siet dit leert ons vanden x gheboden dalre yerste ghebot minne ende oeffene enen god dander es en swere bi hem niet in dijn spot terde viert die heyleghe daghe of den sabboet al gader tvierde eert moeder ende vader tvijfte en brinct en ghenen mensche ter doot tseste en stele niet al hadstuus noet tseuende en beganc negheen ouerspel tachtende en tuuch niet valsch op nie mene el tnegenste en ghere oec nyemens bedde ghenoet tiende no nyemens goet al bestu bloot siet dits de text der x ghebode die ons moyses brachte van gode ende dese x yerste ghebode gods die moyses op den berch ontfinc ende brachtse ende gafse voert den volke daerse hem mede verbonden ouermids die vaste gheloofte diese moysesse daden datse cort daer na qualec hielden ende braken gods ghebod ya dat moyses alsoe erre wert omme datse ieghen gode mesdaen hadden siet soe deder moyses op enen dach doot slaen ende sloechse mede selue doot metter hant te gader wel xxij dusent ende dit was princepaellec omme die quaetheyt alre meeste datse afgode aenbeedden ende maecten hen seluen enen vremden afgod ende songhen ende spronghen die quade ioden ende ghinghen dansen ende reyen diesmen al noch vele pleeght ende riepen opwaert na dat doode guldene kalf datse bouen haer hoeft verhauen hadden siet dat seydense ende songhen dat dat haer god ware diese wtgheleydt hadde vten lande van egipten siet ende aldus aenbeedden ende maecten die quade verkeerde ioden die vule stinkende honde hen seluen eenen dooden vremdem god ende hieromme soe seggic v dat ghi mint ende oeffent ende aenbeedt nu drie persoene ende enen god ende en sweert bi hem niet in dijn spot wacharme nu merct ende hoe grooten ghetal soe esser nu meer in eertrike dant doe was die alle doode vremde gode aenbeden ya ende oeffenen daer toe menneghen afgod daghelijcs van buten ende van binnen dies de duuelsche groue wereltleke lieden niet en weten noch en bekinnen want tfolc ghemeynlec heden daechs dat en leeft rechts anders niet dan als een onredeleke bloedeghe beeste ya ende oec noch vele onredelekere soe volghense haren bloede ende haren vleessche ende oec haerre quader ghelost dan enneghe puur beeste doet ende dits hier ane goet ende openbaer te proeuene dat bi na al de werelt afgode ende afgode aenbeedt ende oeffenen menneghen valschen vremden god ende en bekinnens nochtan niet te rechte ya hoe dat elc bi na ten eweleken duueluolen waert loept al uwert deen metter eenre quaetheyt ende dander metter ander quaetheyt soe suect elc sijn eertsche ghelost ende sijn vuele ghenuechte afdraghende deen aldus dander alsoe soe sueket al bi na meer creatuere ende dat eertsschs ende verganclec es danse doen gode of dat e wech ende onuerganclec es want hemelsche godleke dinghe die suect letter goets yemen te rechte want besiet ende merct het trect hem bi na al ten duueluolen waert elc in sijn eyghendoem sonder caritate soe trec elc den anderen van gode nederwaerts ya beyde gheestelec volc ende wereltlec het steet bi na al in enen gheliken auekere van gode ya sonder alsoe vele machmenre meer toe segghen alse tgheestelec volc dobbel quadere ende verkeerdere es dan dweerlec volc ya rechts alsmen scrijft in diaer ons heren mccc ende liij xj maent soe duncken mi slechs alle manieren van quaetheyt ende van ondoechden contrarie der doecht van grade te grade elke quaetheyt deen na dandere op haer alre hoechste bracht ende soe de quade verkeerde mensche de quaetheyt meer oeffent soe hi de quaetheyt in lanc soe min bekint ende min weet hoe sere datse ieghen gode gheet want de quade verkeerde mensche die in berespene van dootsonden leeft siet die wert altoes in lanc soe meer verblint ya beyde van buten ende van binnen soe ghebrect hem kinnesse in alle manieren ya van heyleghen dinghen die der inwendegher zielen toe hoeren ende ouernatuerlec sijn want ic seggu seker dat voer waer soe wie of wat menschen die eertssche vergancleke dinghe mint of lief heeft te sinen gherieue waert na wise der natueren ya hoe cleyne dat es daer de mensche met eyghenre liefden op rast dat hi princepalec bouen alle dinc om gode ende te gode niet en mint siet dat dinc es des menschen god wat hi meer mint ende met herten oeffent het sij dach of nacht of wat creatuere dat sij dan gode ya wat de minne gods verwint of verweghet dats de helle der ewegher doot dat een mensche op ennech dinc dat eertsschs of creatuere of verganclec es sijn eyndeleke raste ghemaect heeft xix capitel dat onse here god moet emmer een indeleke princepale sake ende waeromme sijn al onser beweghinghen ende al ons leuens in gherechter ordeleker ordinancie want god moet emmer een eyndelec princepael sake ende waeromme sijn ya al onser beweghinghen ende al ons leuens in gherechter ordeleker ordinancien soe souden wij alle dinc minnen ende ontfaen van gode ya wederdraghende in dat selue toe gode want dats gherechter minnen zede ende aert datse met nauolghender oeffeninghen gheet ende coemt daer de mensche mint ende rast daer es hi seker eyghelekere ya dan in hem seluen daer hi den lichame dleuen gheeft ende heeft want paulus sprect ende seyt dat onse wandelinghe es in den hemel trouwen dat en es metten voeten niet noch oec metten nedersten dele onser sinlecheyt maer paulus meynt dat wij wandelen souden ende selen metten innersten deele ons gheestes ouermids onsen eneghen here ihesus cristus in deweghe leuen want ic seggu seker dat voer waer al noch wie of wat menschen die eens onsen here ihesus cristus in den gheeste ghesien hadde ya of enen corten oghenblic sijn heyleghe eenvoldeghe binnenste aen scouwen mochte voer dat bloote gloriose aensichte sijns vaders siet des eenvoldechs siens gods inden gheeste des en mochte den mensche daer na nemmermeer vergheten waer dat sake dat een mensche eens gods ghesmaect ende gheuoelt hadde enechlec alsoe god in hem seluen enech es maer wij moeten van hier tote daer altoes onsen eneghen here ihesus cristus alsoe ic noch meer ghesproken hebbe voer ons daer bringhen inder begheerten begheerlikerwijs sijns selfs want eest dat wij daer cristus ouermids sijn hulpe in onser werkeleker minnender cracht ons gheests bringhen ende hem daer weerdelec in ons verheffen voer dat bloote aensich gloriose aensichte des vaders soe vinden wij cristus altoes daer met ontplokenen armen sijnre heylegher ghenadecheyt ons tontfane ende ons te vergheuene alle sonden maer wie ocht wat mensche die ouerliden wilt of waent blotelec ten vader gaen sonder cristus of sonder de hulpe des soens siet de mensche en mach nemmermeer gracie noch ouernatuerleke ghenade vinden noch oec die glorie gods niet aenscouwen maer die ghene de met cristus ende ouermids cristus heyleghe verdiente opclemmen ende ingaen in enecheyt ende wtgaen ouermids ghemeyn caritate die selen altoes weyde vinden sprac onse here selue ende sellen ghespijst ende gheuoedt werden met leuenden onuergancleken hemelschen brode dats cristus gloriose vleesch ende sijn bloet dat gheeft smaec ende enen doergaenden roeke van alre troesteleker suetecheyt want menegherande goede gheesteleke verborghene sunderlinghe inwendeghe spise soe edt de goede mensche in sijnre inwendecheyt al terende op gode want tusschen ons teren ende gods verteren soe werdt alle smaec van gheesteleker spisen gheoeffent ya van welker menschen ghebet ende oeffenin ghe op ende neder es gaende in den hemel als in viereghe vlamme van minnen want ic seg v noch seker dit voer waer dat niet en es alse meneghe sterre aen den hemele noch oec alse meneghe druppe waters inder zee als menech vri inwendech opganc ende oetmoedech nederganc es onder gode ende tot gode ya daer de hemelsche gheeste ende oec alle goede menschen die hier in eertrike sijn met ghespijst ende gheuoedt ende oec ghegauet werden met hemelscher spisen die god ende ewech es want alle vren gaense in ende wt metten gheeste van glorien in glorien ende alsoe ontfaen die saleghe gheeste altoes nuwe ende nuwe gloriose spise ende altoes nuwe vereneghen ende nuwen gloriosen invlote der heylegher glorioser doerschinegher claerheyt der onbegripeleker drieheyt gods ya die hem altoes sonder onderlaet tallen boorden ouervloeyt hen die grondelose spise die god selue es die nyemen volvaten noch versceppen en mach daer hem die saleghe gheeste alle vren ende in min dan in elken oghenblicke hem in ontgheesten ende wielen ende verwielen in dat afgrondeghe grondeloes abbis siet dat es wel die hoechste sempelste onthoghende glorioeste spise die men ghesmaken mach in hemelrike of oec ennech ouercomende minnende mensche in eertrike maer bouen alle verborghene manieren van hemelscher inwendegher navolghender spisen seldi weten soe en smaect en gheen dinc noch alle spise die men ghedincken mach niets niet van doergaender godleker suetecheyt bouen cristus vleesch ende sijn preciose bloet tetene inden gheeste al terende op sijn mach godheyt want al andere inwendeghe suetecheyt die nochtan goet es yeghen cristus vleesch ende bloet siet dits alte male als bitter mirre of edic met gallen gheminct yeghen sijn heet minnende bloet ende sijn vleesch met heter berrender invieregher ghelost tetene inder ouerlidinghen ons selfs ende alre beeldeleker ymagincien soe soude wij metter menscheyt ons heren ihesu cristi vrilec ouerliden tot der godheyt ende alsoe souden wij werden aen ghedaen ouermids sijn heyleghe eenvoldeghe binnenste metter cracht des heylechs gheests van bouen want die ghene die metter menscheyt ende ouermids de menscheyt ons heren ihesu cristi metten bloten ouersten dele haers gheests dwesen der godheyt gherinen ende gheraken siet dit sijn eyghelec die ghene die hen seluen ende alle ghescapene dinghe doer smaken xx capitel een vraghe welke spise van beyden dat onse here gheeste alre best smaect so de godheyt cristi soe de menscheyt cristi beyde te gadere in enen persoen te scouwene na ghebrukeleker aert gods nu machmen voert hier op vraghen welke spise van beyden dat onsen gheeste alre best smaect soe die godheyt cristi soe menscheyt cristi beyde gadere in enen persoen te scouwene na ghebrukeleker aert gods soe antwerdic hier cort toe ende segghe seker voer waer dat ics emmer niets niet en weet noch oec en can doergronden noch verstaen welke spise dat minen gheeste bat smaect of ghelost soe tetene de menscheyt ons heren ihesu cristi sijn vleesch ende sijn bloet in deweghe leuen of in den heyleghen sacramente des outaers soe te teerne op de godheyt want dit teren gods op gode smaect minen gheeste ghelijc euen wel ende redene waer bi es dit dat de menscheyt cristi ons ouervloedeghen doergaenden smaec mach gheuen ghelijc der godheyt ende de menscheyt es doch ghescapen mar de godleke natuere es onghewracht ende onghescapen trouwen al wattan siet de menscheyt die es alsoe vereent ende gheknocht met soe grooter naheyt aen dat eeweghe weseleke wesen der godheyt ya rechts of de godheyt ende de menscheyt ons heren ihesu cristi te gadere gheuoecht een vroeude ende een blijscap ende oec een glorie waer alst es want de godheyt heeft de gloriose men ghescapene menscheyt cristi doer vloeyt ende doerscenen van buten ende van binnen metten eweghen onghescapenen clede der glorien gods cristi die dat eweghe woort selue es ya ghelikerwijs dat claerheyt der sonnen doerschijnt dat ghelas ende nochtan en wert en gheen van beyden ghequetst noch onghedeylt want elc van beyden ghelas ende sonne behoudt sijn natuere want ouermids de menscneyt ons heren ihesu cristi soe teren wij op sijn godheyt mar dits te verstane ouermids sijn gloriose vleesch ende bloet na ghebeeltcheyt maer daer ons sijn godheyt alsoe blotelec ghereynen ende gheraken mach na aert des gheests ouermids dat innerste deel sijnre godheyt soe dat ons selfs doet verloechenen ende vergheten ende oec alre ghescapenheyt siet daer teren wij gheeste met gheeste blotelec ende eenvoldelec na onghebeelder wijs op sijn godheyt ende dits die alre hoechste verborghenste gheestelecste intreckenste spise diermen ghesmaken ende gheuoelen mach ya in hemelrike of oec in eertrike dats al terende alle vren ende in elken oghenblic verteert werden van minnen in min nen want in onsen begherleken teerne gods dat ons honghert ende dorst na gode ende na eweghe dinghen siet soe behouden wij altoes werc ende oeffeninghe ende ondersceyt ende anderheyt tusschen ons ende gode maer daer ons dat ingheesten gods verslint ende verteert bouen onse seluesheyt ouermids drieheyt in enecheyt siet daer liden wij ons seluen ende alle anderheyt ende ondersceyt ouer tote in een verborghene stille onbeweechleke raste die god selue es maer dits bouen ende buten alle creatuerleken verstannessen want in al inwendeghen wisen van heylegher begheerleker navolghender oeffeninghen soe machmen gode in allen manieren ende oec in allen goeden beeldeleken onletsamen dinghen wel ende vrilec sueken mar in weseleker ouercomender ghebruekeleker enegher enecheyt gods siet daer wert god sonder enneghen twiuel altoes vonden ende vol vonden xxi capitel dondersceet tusschen die ghene die gode sueken ende niet en venden ende die ghene die gode ouermids oeffeninghen haerre doocht sueken ende alsoe gode ouermids sijn gracie met tiden ende met stonden venden in hen ende wie ende welc die ghene sijn die gode altoes na alre volcomenheyt sueken ende venden ende en slaen niet bloot in haren weseleken eenvoldeghen inkeere nu steet ons hier te wetene dondersceyt tusschen dieghene die gode sueken ende niet en vinden ende ten anderen male welc die ghene sijn die gode ouermids oeffeninghe haerre doeght sueken ende alsoe gode ouermids sijn gracie met tiden ende met stonden vinden in hen ende oec ten derden male steet ons te wetene wie ende welc die ghene sijn die gode altoes na alre volcomenheyt sueken ende vinden ende en slaen niet bloot in haren weseleken involdeghen inkeer daerse god met gode sueken daer es haer sueken ende haer vinden alle beyde ewech ende een ghelikerwijs dat ghi namaels horen selt nu selen wij voert merken elke partye van desen drien bi haer seluen ya op dat wij yets wat gheestelec gheleert ende oec examineert werden in desen drienfoudeghen suekene gods soe nemic hier dyerste partye van den ghenen die gheesteleken goetwilleghen schijn draghen ya omme cort te wetene welc alle die ghene sijn die gode sueken of wanen sueken ende niet en vinden ende oec selen wij merken de sake waer bi dat sijs niet en vinden hier toe vindic vij manieren van ghebreckeleker letsamheyt die goetwilleghen menschen hindert datse gods niet en vinden noch oec nemmermeer en ghesmaken want watse sueken god blijft hen euen verre ende euen vremde ya nochtan seldi weten dat nochtan selken menschen alle groue dootsonden van buten laten ende begheuen en se hen daer toe pinen ya alle dat te dodene ende te verwinnene dat yet of dat al datse van gode sceyde of ververren mochte ende oec pinen hem selke menschen alle dat te doene van buten ende van binnen dat hen te gode waert een hulpe of eneghen troeste gheuen mochte ende het en beschiett hen nochtan niets niet alle haer oeffeninghe noch al haer doen ya noch alle haer goede werke want soe sijre meer doen soe se hen seluen meer van gode verren ende dit es seker in der waerheyt waer ya al es dat sake dat dit wonderlec luden sal in selker menschen ende oec in vele menschen oren want ongherechte minne ende liefde die wij tot ons seluen omme ons seluen hebben die es al te groot maer gherechte ghewareghe minne ende liefde die van wij van gode weder te gode souden hebben die es alte cleyne ya daer wij ons selues ende oec alle eyghens gheriefs in vertyen souden want alle die ghene die princepaellec bouen alle dinc ouermids die gracie ende die ghenade gods van binnen inwaert niets niet en vernemen noch en horen siet soe es noch al haer leuen een meerre verdoren ya wie of wat dat sij van buten vernemen ende horen ya ende nu vintmen doch meneghen eweleken goetwilleghen mensche daer die iaer ende dach tsermoene ende te predickinghen lopen ende van ghewoenten rennen ende en horen dese menschen ouermids de gracie gods die van bouen comt van binnen inwert niet dits mijn vraghe ende ic antwerde aldus hier toe omme dat ic gheerne den enen mensche slaen soude slaen ende den anderen te gode waert trecken ende vaen neense want ic dar dit dar dit wel cuellec segghen dat de honderste mensche van goetwilleghen scinenden liden lieden eyghelec gode niet en vint noch en suect noch en iaecht ende noch meer siet dit dar ic oec wel segghen ende dits iammer groot want ic weet wel seker dit ya dat de hondertdusentste mensche vander eenvoldegher ewegher waerheyt die god selue es niet gheleert noch oec gheleyt en werden ouermids dat vri verhauen eenvoldeghe inspreken gods ya die ghene die nochtan volcommennen menschen ende afghesceydene liede souden sijn te male vander werelt haer selfs verloechent ende verteghen ende hoe mach dit toecomen dat goetwilleghe scinende menschen met al haren goeden gherechten werken van buten gode niets niet en gheraken noch en vinden van binnen in haer inwendecheyt ende oec mach men dit vraghen ten anderen male waeromme dat gheesteleke afghesceydene menschen die gode in hen ouermids sijn gracie beseten hebben welc eyghelec de sake es datse niet voert gheleyt en werden ouermids dat ghestedeghe ingheesten gods noch oec van der eenvoldegher ewegher waerheyt niet gheleert en werden siet dit waer ons alle beyde sere goet ende herde orbelec gheweten mar de letsamheyt es soe verborghen ende soe menegherande dat mense vele menschen qualec soude connen verdietschen claerlec want den enen lettet deen ende den anderen dander hieromme soe es deen te leerne aldus ende dander alsoe na dien dat hem elc te gode waert in sijnre oeffeninghen van buten ende van binnen gheuoelt mar constic elken mensche ende alle menschen een stuc ghegheuen of ghedeylen van minen gheeste dien ic ontfaen hebbe ende ontfa al nu op dese selue vre van cristus gheeste siet soe soudic alle menschen wel ende volcomelec in enen corten oghenblic ya alle die dinghe leren dies elken ter zielen noet ware siet dit scijnt alte wonderlec ghesproken mar ic en mach mi niet verheffen verhouerdeghen noch verheffen want de heyleghe gheest rast in mi daer altoes eenparlinghe pays ende vrede van consciencien es sonder alle wederwilleghe murmuracie siet op selken al selken sachtmoedeghen ghedoechsamen godertieren mensche soe rast dach ende nacht sonder onderlaet die heyleghe gheest ya ende oec op en ghenen anderen mensche dan sempelment op den ghenen die van allen dinghen ghelaten ende verlaten ende met herten ontcommert es soe dat hi liefs ende leets ghewins ende verlies steruens ende leuens ende oec alre eertsscher vergancleker dinghe ghelijc sonder verkiesen sta na den alre liefsten wille gods want ic hebbe selue dicwile begheert met gheloste dat mi god puluerizeerde te niete ende worpe mi daer toe inder hellen gront ya op dat sijn toeualleghe ere ende sijn alre liefste wille ghesciede in mi xxij capitel dat goetwilleghen lieden princepaellec en gheen dinc soe sere en let noch en hendert dat se gods noch sijnre gracien niet en ghesmaken alse doet onghedoechsamheyt ya ochte verladene verwerrende onvriheyt ende onpuurheyt van consciencien ende hier mede soe neken wij noch onser vorster materien want ghi selt weten dat goetwilleghen lieden princepaellec en gheen dinc soe sere en lett noch en hindert datse gods noch sijnre gracien niet en ghesmaken alse doet onghedoechsamheyt ya ochte verladene verwerrende onvriheyt ende onpuurheyt van connsciencien ende dit es dyerste scadelecste teken van vij daer alle letsamheyt af coemt enen goetwilleghen mensche dat es wat hi doet of wat hi biecht siet nochtan soe bliuen die liede met al haren veel biechtens bi na altoes ontfoecht ende ontrust met verwerrentheyt der twiuelachtegher consciencien ende nochtan soe biechten dese verwerrenden menschen dicwile groote langhe biechten ya beyde nacht ende dach ende wanen daer met vrede van consciencien vercrighen omme datse veel futcelaedsen voert bringhen daer luttel aen belanc es of niet tijt verlies ende hoeftbrekinghe maecht sijn ende oec menegherande houerde daerse hem seluen ouermids haer sonderlincheyt in behaghen ya omme dat hen dunct datse cleyne dinghe soe groot weghen ende achten siet hieromme soe moghen wanen dandere liede datse groote sanctorum ende heylechdome sijn want ic kinde selue enen mensche die op enen dach xxijwerf te biechten ghinc dede meer of hi mochte ya siet ende wat was dies waest dies te betere of de mensche dit niet daer met en vercrijcht daeromme dat de biechte gheset ende gheordineert es dats alte male omme inwendeghe pays ende vrede van consciencien te hebbene tusschen ons ende gode met enen vollen ontwiuelachteghen hope van betrouwene in verlatenessen der sonden nu selen wij voert merken dander teken waer af dat dese sotte onghecuste letsamheyt desen goetwilleghen scinenden menschen coemt want dat hen vroetheyt dunct dats seker meer dan puur sotheyt ende dit proeuic aldus want soe sij meer biechten soe sij in lanc soe meer sottere ende onwisere noch meer verwerret van consciencien werden want dat sij groot achten haer menechvoldeghe goede werken van buten siet daer met soudic seker verdoemt bliuen mar het es in een vol betrouwen gods van binnen dat ic hope in die werde heyleghe verdiente ons heren ihesu cristi mar in den ioncsten daghe soe bin ic wachtende die crone des ewechs loens alle mijnre lichamlekere penitencien maer hier af latic die redene bliuen ende wil ons voert vander sotter verwerrender consciencien bescriuen ya daermen alte veel verborghens quaets af segghen mochte ghelikerwys datmen van eenre vrier openre consciencien daer de gracie gods van bouen nederwert in licht ende weder licht alte vele goets segghen ende weder segghen mach siet alsoe machmen in contrarien van eenre onvrier consciencien alte vele quader sotheyt af spreken want in een bedructe consciencie die in berispene van dootsonden leeft daer en mach emmer die gracie gods niet in lichten nu besiet dan ende merct hier want conste wij dinghen in contrarien te gronde bekinnen dat gherechte fundament waer af ende waer wt dat ghespijst ende gheuoedt wert een vrie verhauene consciencie te gode soe mochten wij bander side besien waer af dat alle vremde sotte verladene onvriheyt coemt ende oec waer wt dat sij ghespijst ende gheuoedt wert dats alte male wt eenwillegher crighelheyt ende ouermids natuerleke eyghene liefde ons selfs dat wij ons seluen soe lief hebben siet hier af coemt alle sotte berispinghe van consciencien mar hier af seldi weten soe coemt ons een vri opgaende consciencie met enen verhauenen ghemuede te gode ende oec tallen sinen gheboden dats dat wij in allen dinghen ende in al onsen goeden werken beyde van buten ende van binnen soe selen wij sueken dere ende den lof gods ende hier bi selen wij altoes ons selues vertien in verduldegher ghedoechsamheyt ende selen oetmoedelec nedergaen van binnen ons selfs steruende te gronde onder die vrie moghendecheit gods ende oec onder alle creatueren ya alle dat te lidene ende te ghedoeghene goedertierenlec dat god op ons ghestaden ende ghehenghen wilt totter doot toe ende en selen gode en gheens dincs weernen noch ontsegghen ya wat ongheualle of ouervalle of oec wat doeghene van tribulacien dat ons ouer den hals vallen mach des sellen wij alles ghelijc sonder verkiesen staen ya steruens ende leuens ghelikerwijs dat ic dicwile hebbe ghesproken naden alreliefsten wille gods want wij selen ons alsoe hebben ende gheuoelen onder gode dat ons en gheen doeghen te swaer noch tondrachlec sijn en mach want ghi selt dit weten dat mi helle ende hemelrike ende vagheuier ende arbeyt ende pine ende oec alle eertssche torment siet dit gheeft minen gheest euen ghelijc vroeude ende inwendeghe verborghene blijscap op dat ic beghere met gheloste dat god sinen alre liefsten wille werke met mi want en gheen dinc en es beter noch lostelekere den gheeste dat dan de dat de mensche te gronde sijns selfs wtga naden alre liefsten wille gods want dit es die alre lichste wech te gode ende ten eweghen leuene waert ende oec ten doochden ende talre heylecheyt waert dats oetmoedeghe gront ghedoechsamheyt die god noch nyemen verladen en mach met en ghenen ondragheleken laste want onse inwendeghe minne te gode gode gheenecht die en mach niet beswaert noch verladen werden met en ghenen ondragheleken laste want onse inwendeghe minne te gode gode gheenecht die en mach niet beswaert noch verladen werden met en ghenen ondrachleken last ya van buten noch van binnen want vrie inwendeghe hemelsche godleke minne in onsen eneghen here ihesum cristum tusschen die godheyt ende die menscheyt gheoeffent die en was noyt verladen noch beswaert van en ghenen dinghen ya niet te meer dan die heyleghe gheest god selue beswaert en mach werden want der minnen sijn alle bordene euen licht ende euen swaer haer en mach emmer en ghene last verweghen es dat sake dat wij ons oeffenen ouermids verlichte redene van bouen in die leuende opene binnensten ons heren ihesu cristi want die der binnenster ons heren ihesu cristi eens ghesmaect ende gheuoelt heeft siet daer na en mach den mensche nemmermeer dinc verweghen noch te swaer sijn om gode te doene of om gode te latene want de minne es van dier natueren anders en constic niet gheleuen noch ghedueren alsoe ons sente gregorius leert datse altoes werken of liden wilt want daert ghewareghe minne es daer werctse groote dinghe sprect oec sente gregorius xxiij capitel twee vraghen deen wat grooter dinghe dat volcomene godleke minne in ons werct dander hoe vele of hoe letter dat een volcomen ghedoechsaem mensche ya omme gode liden ende doghen mach nu machmen voert hier op vraghen wat grooter dinghe dat volcomene godleke minne in ons werct ende oec machmen vraghen hoe vele of hoe lettel dat een volcomen ghedoechsam mensche ya omme gode liden ende doghen mach want in desen tw tween poenten dats in werkene ende in ghedoghene soe es princepaellec alle heylecheyt beuaen want anders en es en ghene heylecheyt ya in hemelrike noch oec in eertrike dan alsoe vele alse wijs voldoen ende volbringhen ouermids vriwillech inwerken der gra cien ende der minnen gods ende oec alsoe vele alse wij neder ende onderworpen connen sijn in ghedoechsamheyden ya onder gode ende oec onder alle creatueren alle dat te ghedoghene dat ons god ouer den hals ghestaden ende ghehenghen wilt nu voert meer ende ewelec siet dit souden wij al vrilec ende blidelec van binnen liden ende ghedoghen ter eren gods ya sonder alle murmuracie ende souden en gheen doghen groot noch swaer achten want liden ende doghen van minnen ende ouermids der doecht minne der doecht siet dats soe fier ende soe edel in hem seluen ya conste wijs ouernatuerlec in den gheeste yet ghesmaken ende gheuoelen in die binnenste lidelecheyt ons heren ihesu cristi ic segghu dat seker voer ware nemmermeer en soude mensche daer nae lidens noch doghens noch d quite willen sijn mar hi souts altoes lieuere meer begheren ende bidden gode dat hi gheestelecs lidens ende godlecs doghens weert ende ontfanclec werden mochte ya onverscult ende onverdient siet dat liden es puur vri edel ende oec eest een salech liden dat een mensche hier toe quame dat hi liden ende doghen mochte te vergheefs ya ghelikerwijs dat onse eneghe here ihesus cristus van puerre minnen voer alle menschen leet of liden woude als hi dede om die hoechste ere syns vaders ende om alre menschen salecheyt te volmakene want een mensche die van puurre godleker minnen ghedoecht of lijt ghelikerwijs dat cristus van minnen doechde ende oec die heyleghen die cristus na gheuolghet sijn ouermids caritate als te vergheefs voer ons gheleden hebben siet die mensche die alsoe puurlec liden ende doghen ontfaen conste van der hant gods die mensche en conste niet ghewillen noch vermoghen dat hi ennechs doghens quijt worde ya niet te n meer dan een godminnende mensche en begheert quijt te sijn dat hi gode niet minnen en soude siet alsoe en begheert een godminnende mensche nemmermeer doghens noch ghewarechs lidens quijt te sijn want minne wilt altoes liden of werken ende en laet ons nemmermeer ledech sijn ya noch hier noch oec inder ewecheyt want ghi weet doch wel dat en ghene mensche van natueren in eertrike sonder doghen sijn en mach hi en hebbe doch emmer yet te lidene ya alle sijn leue daghe deen aldus ende dander alsoe want emmer coemt den mensche gheerne yet te lidene deen na dander ofte deen soe bi den anderen dats de menscheyt rechts nemmermeer sonder liden noch sonder doghen van eertsscher tribula cien sijn mach en mach ya ende sonderlinghe soe coemt gheesteleken lieden emmer yet toe daer se af bedruct ende ghequelt werden deen aldus dander alsoe mar ic seggu wanneer dat god al selke dinghen ouer uwen hals ghestaedt ende ghehenct dan en seldi v niet beswaren noch bedroeuen noch ghi en selt daer omme niet peysen dat god v onvrient si of dat hi uwes vergheten heeft mar ghi selt v verbliden wanneer dat v god hem seluen ghelijc wilt maken ende hi v verleent dies hi selue hadde op eertrike dats een ghewarech teken dat god v vrient es want wat was anders dleuen ons heren ihesu cristi wel xxxij iaer lanc op eertrike anders dan liden ende doghen ende al armoede ende aleyndecheyt want de meesters van theologien spreken hadde dat sake gheweest dat god yet of ennech dinc edelre hadde bekent daer hi menscheleke natuere meer ende edelekere bi hadde moghen verheffen ya dan met lidene ende met vriwillegher armoede te doeghene hi hadde hem seker des selues aen ghenomen maer want god en gheen edelre dinc en bekinde dan vriwillech armoede ya ons ter hoechster salecheyt met te bringhene siet hieromme soe vercoes hi liden ende doghen ende hier toe minde bouen alle dinc die hemelsche vader sinen eengheboerne sone gods onsen eneghen here ihesus cristus dat hi dese armoede van puurre minnen liden ende doghen woude ende soude xxiiij capitel van iij dinghen die in doude wet sere versmaet werden onder tfolc die na ons heren ihesus cristus tide alte hoechlec ghemint ende verhauen sijn ghemeynlec inder heylegher kerken na kersteleker wet want ghi selt weten dat voer den tijt van gracien eer cristus quam in eertrike soe waren inder ioedscher wet drie dinghe die bouen alle dinghe onder tfolc sere ghehaedt ende oec sere onweerdelec versmaedt ende verworpen waren ghemeynlec onder tfolc die na ons heren ihesus cristus tide alte hoechlec ghemint ende verhauen sijn ghemeynlec inder heylegher kerken na kersteleker wet soe sijnse alte sere veredelt ghelikerwijs dat ghi namaels horen selt nu dyerste of dat een dat alte sere in doude wet versmaedt wert dat was dat cruce want te dier tijt plach men de mordenare te hanghene aen alselken onweerdeghen cruce alse was daer onse here aen hinc ende dander dat wel alsoe sere of noch meer versmaedt wert in doude wet dat was reynecheyt des lichamen want vrouwen daer en gheen vrucht af gheboren en wert van hare lichame siet die waren doe sere onweert want der vrouwen lichame die waren doe alle soe lostech ende soe ingherech van natueren kindere te draghene ya omme dat elke vrouwe hopende was of ihesus cristus van haren gheslachte yet gheboren soude werden moghen ya vleesschelec of om dat gods volc te vermeerderenne ay seker sonder twiuel soe mochte wij nu wel ghierech ende gherech sijn dat cristus gheestelec ende godlec altoes ende alle vren sonder onderlaet in dwesen onser zielen gheboren worde na godlekere aert want die gloriose ingheboerte blijft god ende ewech voer dat vaderleke aenschijn der drieheyt gods mer terde teken dat in doude wet noch alre onweerdste was ende oec noch es met vele menschen dat was arm te sijn van tijtleken dinghen want een mensche die doe ter tijt aleyndech ende arm was siet die menschen worden bouen alle andere menschen versmaett ende verworpen ende aldus eest oec noch na wise der werelt dat een man waer coninc van sinen liue waer hi arm men lieten gaen als andere caeytiue ende dit was princepaellec hier omme dat dese drie dinghe cruce ende onvruchtbareghe reynecheyt ende oec armoede te dier tijt alsoe sere onweerdelec verworpen worden siet dat quam altemale hier bi want der ioden ouervloedeghe benedictien die waren altemale gheleghen in heerscappien ende in eertsschen rijcdome ya daer noch bi noch al bi na al de werelt met omme gheet alse wel gheestelec volc dat de heyleghe kerke berechten soude want die sijn noch meer ghierech dan ander liede maer nu laet ons merken gheestelec ende ouernatuerlec tonser leringhen hoe ende in wat manieren dat dese drie dinghe alte hoechlec verhauen sijn in der heylegher kerken ende oec mede in volcomenre menschen herten want op dat of ouermids dat ghebenedide cruce cristi met allen den verdienleken dinghen die daer toe behoren ende oec op ghewareghe reynecheyt van buten ende van binnen ende oec ten derden male op volcomen armoede siet dese drie dinghe sijn seker een princepale fundament der heylegher kerken ende oec alre volcomenre heylecheyt want ten yersten male metter verdienten des crucen ons heren ihesu cristi soe versta wij ghehoorsamheyt tot in deynleke doot toe want aen dat bitter starffeleke cruce soe volbracht onse leuende here ihesus cristus met sijnre heylegher doot alle dinc ouermids die milde gloriose minleke wtstorttinghe sijns precioes bloeds dat hi den hemelschen vader te male gaf ende offerde in sijnre eren ende oec om onsen sonden ende oec ten anderen male metter suuere reynecheyt van lichaem ende van gheeste soe versta wij een pure onghebeelde lutere consciencie daer de hemelsche vader al bloot in lichten ende weder lichten mach met alle sijnre godleker drieheyt ende oec noch meer ten derden male met volcomenen arbeyt armoede soe versta wij vriwilleghen bloten wtganc ons selues dat wij ons selues ende oec alre eertsscher dinghe alsoe blotelec verteghen ende wtgheghaen selen sijn dat wij niets niet propers noch eyghens hebben noch behouden en selen ya in hemelrike noch in eertrike anders dan dat ewech blijft ende es ende oec goede ghemeyne wtwendeghe oeffeninghe der heylegher kerken daer bi selen wij altoes leuen ende steruen ouermids penitencie ya noch seggic v dit seker voer waer dat en gheen dinc lichtere te draghene en en es dat soe swaer es der natueren alse vriwillech armoede in den gheeste der weseleker minnen gods want wat es lichtere te draghene ende te ghesmakene in den gheeste dan godleke salecheyt die dan vriwillech arm sijn van gheeste ende van ghemoede die sijn salech want onse here ihesus cristus ghetuucht selue daer hi sprac datse salech sijn die arme des gheests ic hebbe armoede ende versmaetheyt mijns selues ende oec alle doghen ende aleyndecheyt ghemint ende begheert ghelijc gode nu van menegherande armoede ende van lideleker ghedoechsamheyt soe mocht ic ons ghewaghen want wat eest anders dan al armoede ende aleyndecheyt in eertrike te sijn al eest goeden menschen die gods ghesmaect ende gheuoelt hebben die alre meeste pine xxv capitel van vierderande armoede daer princepaellec of oec alle lideleke ghedoechsamheyt ya beyde natuerlec liden ende oec ouernatuerlec liden in besloten ende beuaen sal sijn maer doch mach ic ons vorwert redene ende ondersceyt gheuen van vierderande armoede ya daer princepaellec al armoede of oec alle lideleke ghedoechsamheyt ya beyde natuerlec liden ende oec ouernatuerlec liden in besloten ende beuaen sal sijn nu dyerste dats een puur wtwendech sinlec ghedoghen dit hebben wij ouermids bloet ende vleesch ghemeyne metten beesten ende des armoeds seldi weten es alre meeste want des doghens van buten dat ons allene ten eweghen leuene niet en sal besluten siet des doghens es bi na al de werelt vol ghelikerwijs dat ghi namaels horen selt mar dander liden of dander ghedoghen dats van buten ende van binnen ya onder enen goeden scijn eest van binnen puur valsch ende puur natuere ende dit liden es didimus dats tweeuoldech dobbelerende mar terden liden dats gheminct ya beyde natuerlec ende oec ouernatuerlec ende dits half edel ende half onedel ende oec es dit liden drie voudech in werkeleker navolghender gracien maer de vierde lideleke ghedoechsamheyt die sal sijn op alle sijden van hauertauere puur vriedel gheeste met gheeste wt gode ghewortelt ende wt weseleker minnen gheuoedt ende gheboren want daer wij ontfaen dat ingheesten gods in onsen gheeste ende wij gods vri inwerken liderlikerwijs bouen redene ende bouen wise al wikende liden ende ghedoghen sijn godleke eenvoldeghe ouerforminghe ya tusschen minnen ende werden ghemint siet die ghedoechsamheyt in ons blijft god ende ewech want si es bouen alle coren ende bouen al ordinancie der inghelen ende dit es ons te hoghe ende alte subtijl verborghen want daer en es anders niet dan een gloriose ouerwandelinghe bouen alle hemelen ende oec bouen alle ghescapene gheeste want al eest dat ic daer arm sondech mensche die verborghene heymeleke dinghe gods bekinne die sente pauwels sach al bloot nochtan en behoret mi niet te segghene mar ons behoert te sprekene van armoedeghen nederen dinghen mijns selues want soudic mi yets of ennechs dincs moghen beroemen of verheffen meer dan anders seker soe mochtic alre eyghelecst glorieren in mijn oude stinckende sonden want doe ic of werkic yet goets dit werct de gheest gods ouermids sijn ontfarmhertecheyt doer ml ya tot ander liede behoef ende hieromme soe draghic mi der eren alsoe lettel of niet ane ya of oec men dan niet als de vremste die in al eertrike leeft want van mi seluen soe en hebbic noch soe en vermaghic niet goets maer als de gheest gods coemt ende gheeft een vol ghetughe minen gheest siet dan soe sprekic gode behaechlec ya wat ic voertbringhen wille heylechs dincs want wat doe ic anders dan dat ic minen lichame castie met harder penitencien ende alsoe draghic nacht ende dach de passie des crucen ons heren ihesu cristi niet verghetende in mijn herte al horende sijn stemme want cristus stemme die brinct mi den gheest gods ouervloedelec met alle gauen van doeghden horende ende vernemende dat ghebenedide woort des vaders ende dan ben ic rike ende ouervloedech vervullende hemelrike ende eertrike met volmaecter caritaten ouermids die ghemeyne wtvloeyende minne ons heren ihesu cristi ya ende oec laet mi god bander side hier ieghen dicwile alsoe aleyndech ende verwerpelec arm op mijn selfs cost staen ende gaen ya rechts quelende ende verderuende als enen mensche die van gode niets niet en weet of oec nemmermeer niet weten en sal ya ende hier bi soe es mi oec alte wel ghegheuen te verstane dat ic van mi seluen anders niets niet en hebbe dan al ghebrec ende sonde ende hier bi soe seggic noch als ic eer seyde dat nyement goeders in al eertrike sonder liden noch sonder doghen sijn en mach ya hi en hebbe emmer yet te lidene willens of onwillens ya deen aldus ende dander alsoe ende hier met soe neken wij noch onser vorster viervoudegher materien alles doghens want in vier princepalen wisen soe es seggic noch alle doghen besloten ende beuaen ya beyde natuerlec ende ouernatuerlec ende oec alle doghen edel doghen ende onedel doghen siet dit hout hem al in vier wisen dat yerste es als ic eer seyde een wtwendech doghen beestelec ende dits puur grof ende onedel mar dander es een inwendech doghen dat van buten goet schijnt inder bewijsinghen mar van binnen eest puur valsch ende onedel mar terde dats ouernatuerlec half edel ende oec half onedel mar tvierde doghen of ghedoghen daer alle salecheyt ende eweghe raste in gheleghen es dats seggic noch puur vri edel ende een ontcommernessen van allen anderen doghenne ende oec van alre swaerheyt mar der menschen die deser vierder ghedoechsamheyt yet verstaen of gheuoelen selen es nu luttel op eertrike xxvj capitel vander yerster partyen des sinlecs doghens dat allene eertsche ende verganckelec es ende wie ende welc die menschen sijn die nu opten wech ter hellen wert ende ter ewegher maledictien wert ghekeert sijn ende hieromme soe willic spreken vander yerster of vander nederster paertyen des sinlecs doghens dat allene eertssche ende verganclec es dit selen alle menschen moghen begripen ende verstaen die maniere daer af want der veleheyt en es gheen noet alle dinc met ondersceyde te verstane ya op dat wij de princepale maniere ende den gront der dinghe consten gheweeten tusschen natuere ende gracie waer haer de doeght ende oec de ghedoechsamheyt hout die ewech blijft ende waer hem doeghen en te gheet ende houdt dat coemt ende gheet alle vren metter tijt ende waer wt porret dit machmen vraghen dat ewech blijft dat ontsprinct in gode ende dat ouernatuerlec ontspringhen dat trect ons vaste opwaert ende maect ons altoes meer lostegher ende gheregher gods ende ewegher dinghen mar vander gracioser hemelscher ouernatuerleker gheboerten soe en weet noch en versteet de hondertdusenste mensche niets niet ya alsoe vele smakeleker wijs bouen redene ende bouen wijse als een cleyn sempsadeken groot es want van ouernatuerleken werken ende van onvergancleker ghedoechsamheyt daer de loen ende de vrucht al onser goeder werke godlec ende ewech af blijft siet daer weet luttel yemen af o wacharmen dit clagic gode ende oec deret mijnre herten alte sere dat bi na al de werelt steet in enen eertsschen toekere want al de werelt ende alle oec alle menschen die sijn bi na vol ende oec alte sere verladen ende bedruct ende verdroeft van eertsschen vergancleken doghene ya ende alte sere vergheefs nochtan soe sal de pine haers torments na deser tijt helsch ende ewech bliuen want ghelikerwijs seldi weten dat de hemelsche gheeste ende oec de goede wtuercoren menschen die hier in caritaten ende in minnen hebben gheleeft selen ewelec ontfaen ende ghedoghen in haren gheeste die blote gloriose ouerforminghe gods in ewegher vroeuden ende in hemelscher blijscap van glorien siet alsoe selen die helsche gheeste ende oec die ghene die hier in contrarien den wille gods in sonden hebben gheleeft moeten ontfaen ende ghedoghen die eweghe helsche onvergancleke pine dier oec nemmermeer eynde en wert ya ende ghi selt oec weten dat der quader menschen helsche doghen ya ende oec bina alre menschen helle hier beghint ende sal ewelec ende emmermeer dueren ende ghedueren nu hoert wie ende welc dese menschen sijn dies biddic v ende merct mi wel die nu op ten wech ter hellen ende ter ewegher malediccien waert ghekeert sijn siet dat sijn alle die ghene die ieghen den wille gods in contrarien doghen ya node liden ende wederwillechlec datse lieuere hadden dat hen wel ghinghe in allen dinghen ya elken na sijn verkies ende na sinen wille ende na sijn gherief daer elc sijn herte op gheset heeft dan dat hem quame na den wille gods in ennegher tribulacien of in wederspoede daer se yet aen verliesen souden dat se gheerne behielden of gheerne vercreghen dat eertssche ende tijtlec es want anders seldi weten en eest niet dat die werelt doecht ende oec alle die ghene die te vergheefs doghen dan dat sij gheerne alles doghens quite worden ende dat hem bander side wel quame ya elken te sinen poente ende te sinen natuerleken eertsschen gherieue waert des doghens ende des weder doghens es alte vele in eertrike ya ende alte vergheefs seggic noch of om helsche pine nu hoert hier in hoe menegherande manieren dat de wereleke liede ziele ende lijf ende al auentueren deen doecht grote pine alle sijn leefdaghe hoe hy dat eertssche goet te gadere mach gheiaghen ende selc ander doecht grote pine met vrienden ende met maghen ende selke derde hoese grote ere ter werelt moghen vercrighen ende beiaghen siet dit sijn des duuels mestelgieren ende oec de ioncvrouwen met dien duuelschen groten tuten diet spel sien ende diet horen dit sijn die ghene diese daer toe becoren datse boerden speren breken ende tornoyen siet dit sijn alle sduuels proyen ya alle die ghene diet sien ende met ghenuechten horen die doen alle sonde ende quaet ende aldus soe doeghen dese wereleke ridders groten arbeyt ende grote pine omme sduuels dienstknecht te sine ende meneghe vrouwe om enen man ende oec mennech man om een wijf soe auentuerense beyde ziele ende lief lijf ende aldus soe doecht menech mensche groten arbeyt ende grote pine omme sduuels dienstknecht te sine ende des ende des ghelike van desen eertsschen sinleken wtwendeghen doghene der tribulacien siet hier af waer al te vele te segghene want het es oec tweerande dit doghen want selken menschen verdienen de helle met al haren doghene ende nochtan doen siet gheerne want redene waer bi es dit trouwen ic seggu dat sij d want sij doen gheerne de quade sondeghe werke die quaet ende sondelec in hem seluen sijn ende wat eest datse doen trouwen si leuen rechts als een bloedeghe beeste haren bloede ende haren vleessche want sij dienen der quader werelt ende den duuel ya in onghehoersamheyt der heylegher kerken ende alle die ghene die des pleghen dat sijn kindere der hellen ende knechte des duuels ende oec sonen der verlorenheyt of der abolghen gods mar een andere sinleke compassileke ghedoechsamheyt daer ic te hans voer af seyde siet die en verdient noch helle noch hemelrike in haer seluen ya nochtan soe es die natuerleke compassileke mede ghedoechsamheyt daer goet ende gheoerloeft ende oec eest behoerlec datse alle menschen hebben mar wee sprekic sij den ghenen die niet en dreghet noch in hem en gheuoelt een ghemeyne ouernatuerleke inwendeghe compassie te gode met allen menschen want sinleke compassileke ghedoechsamheyt allene siet dese hebben wel dieue ende mordeneren ende oec andere quadien die van ghewoenten lieghen ende sweren ende hen met alre quaetheyt gheneren ende hier omme soe seg ic noch dat dese sinleke compassileke ghedoechsamheyt allene bi haer seluen ya hoe groot datse deen mensche allene van binnen uwert hebben mochte toten anderen siet nochtan es si te male gheualscht ende onedel want si en verdient en ghene inwendeghe gracie ten eweghen leuen waert xxvij capitel vanden andere inwendegher ghedoochsamheyt die onder enen goeden wtwendeghen schijn van binnen valsch ende oec bedroch ende puur natuere ende oec mede al tonedel es nu hoert voert vander andere inwendegher ghedoechsamheyt die onder enen goeden wtwendeghen scijn van binnen valsch ende oec bedroch ende puur natuere ende oec mede alte onedel es maer dese inwendeghe ghedoechsamheyt behoert sonderlinghe te merkene den ghenen die gheesteleken afghesceydenen scijn van buten draghen ende somme lettel weten watse iaghen want ic waen wel seker des dat den hondertdusenste mensche die in gheesteleken scijn blijft de gheest gods niet en drijft want ic en vantere noch en bedinkere noyt seuen menschen ya de hellecht vij van vij dat ic ghewaer conste gheworden datse van herten ende van gronde ende met alheyt haers ghe selfs gheheellec gode sochten ende meynden sonder tweeuoldecheyt haer selfs siet deser weseleker eenvoldegher inghekeerder menschen dier en vindic als niets niet nochtan sijnt alselke hoghe verhauene mensche eenvoldeghe inghekeerden menschen dat ic bouen alle dinc sueke mar ic vinder luttel dierre menschen die te male met verloechghinghen haers selfs van hem seluen met al haren goeden werken ghekeert sijn god meynende in allen dinghen sonder hen seluen yet te suekene ya in tijtleken dinghen of oec in eweghen dinghen datse haers selfs alsoe ledech ende los souden sijn siet dier menschen en vindic alse niet ya die gode yet te vergheefs dienen of doen willen sonder enneghen anderen wederloen aen te siene mar ic vinde wel een groote andere partye of een groote menechuoldeghe gheesteleke scare die desen voergheseyden dinghen contrarie hebben ya alte male haer inwendeghe oghe of haer verstannessen wederboecht op hem seluen hem seluen meynende in allen dinghen ya beyde uwert ende inwert ende oec selke noch meer inwert mar van desen uwert suekene ons selfs latic die redene varen ende wil ons van desen inwert suekene ons selfs ghewaghen want ghi weet wel datmen eenrehande menschen vint ende hier es oec bi na al de werelt in beuaen ya beyde gheestelec volc ende ander dits altemale na eertsschen dinghen hem seluen uwert suekende mar nu vintmen oec wel eenrehande menschen die tijtleker dinghen alse niets niet en achten noch oec om wereltleke ere daer om en es hen oec alse niets niet belanc maer in gheesteleker eren ende in inwendeghen dinghen soe suekense oec alse wel inwert haer eyghen gherief of oec noch meer als de werelt doet uwert want om gheestelec goet of om gheesteleke ere te vercrighene ya of oec om hemelrike te hebbene met gode trouwen siet hier omme soe doen selke goetwilleghe scinende menschen grooten arbeyt ya allene om haers selues ziele te behoudene of haer moeder ziele of oec haers vaders of oec haerre vriende ziele ende sonderlinghe voer die ghene die hen daghelijcs goet doen ende almoessene gheuen siet hier met soe hebben selke of oec eenrehande menschen wel groote compassie ende herteleke natuerleke mededoechlecheyt ya om dese te bringhene vten vagheuier te hemelrike soe doeghense groote natuerleke inwendeghe pine ende herteleke inwendeghe twiuellachteghe wee wite ya omme die natuerleke eyghene minne ende wederboechde liefde die se allene tot hem seluen hebben ende oec wat dese menschen van buten of van binnen om gode laten of wanen laten ya al waert oec sonde of ennech ander dinc siet dit coemt ende ontsprinct dicwile meer van helscher vresen ende van steruene of van anxte der doot of oec dat een mensche anxt heeft hemelrike of yet beters te verliesene ya ende oec wat dat sij banderside ieghen dese helsche vrese soe van buten soe van binnen goets doen of werken siet dit doense altemale om eyghenen wederloen van gode te hebbene ya om datse gheerne te hemelrike souden comen datse scouwen ende sien mochten die glorie gods want si hebben dicwile vernomen ende oec horen segghen vanden ghenen die daer comen datse soe ouerweeldech sijn datse al hebben datse willen ende begheren moghen ende dat es seker god ende waer dat daer een yeghewelke heyleghe heeft al dat hi wilt ende begheert ende noch meer daer bouen soe heeft daer een yeghewelke heyleghe meerre vroeuden ende glorioser blijscap ya dan alle heyleghen hier te samen souden moghen willen of begheren siet ende hieromme soe eest dan cleyne wonder datse peysen datse gheerne quamen ende comen souden mocht hem ghescien daer sijt alsoe ouergoet hebben mochten van allen dinghen des haer herte begheren ende eysschen mochte want dit es emmer natuerlec dat een mensche daer henen es gheneycht daer hi al sinen wil hebben soude ya sonder ennech verdriet daer bi want dit en hadde noyt mensche in al eertrike mar ic vrese ende dits al mijn anxt dat dit inwendeghe willen ende dit begheren steet in meneghen goetwilleghen scinenden menschen allene in enen natuerleken lichte ya sonder ouernatuerleke gracie want men vint meneghen mensche waer dat sake dat hi hemelrike van beghinne altoes hadde horen lachteren ende dat hi de helle in contrarien hadde horen louen ende prisen ya ghelikerwijs datmen al goet van hemelrike seghet seker hi soude dan wel alsoe sere vlien van hemelrike ter hellen waert alse hi nu gheerne soude comen te hemelrike ende dit coemt hier bi want ic wane wel seker des dat de hondertdusenste mensche ya van den ghene die nochtan gheesteleken scijn draghen datse gods niet ouernatuerlec en hebben ghesmaect inden gheeste want die gods eens gheuoelt ende ghesmaect hadde ya ouernatuerlec in den gheeste die mensche en soude daer na nemmermeer wederen loen van gode aensien noch oec connen ghedincken om wederloen van gode te hebbene ende hieromme soe es dit voer gheseyde poent al tonedel want natuere als natuere bi haer seluen die wilt altoes wederwissel deen om dander hebben ende en mach niet doen te vergheefs want men vint selken mensche hi en diende gode enen dach niet en waende hi of en peynsde hi niet dat hem god noch namaels lonen soude nu siet dit sijn alle eyghene huerknechte daer dat ouernatuerleke vier der minnen gods niets niet in en berret want ic selue arm sondech knecht en ghedachte noyt vre noch oghenblic omme enneghen wederloen van goede te hebbene want caritate en sueket tshaers niet sprect die hoghe apostel paulus ende oec sprect ons eneghe here ihesus cristus selue tot sinen iongheren te vergheefs hebdi ontfaen ende alsoe seldi wedergheuen xxviij capitel vander derdere ouernatuer leke compassileke ghedoochsamheyt nu hier wt soe ontsprinct onsdan die derde ouernatuerleke compassieleke ghedoechsamheyt ya of een tweeuoldech werc dat es half seggic edel ende oec half onedel nu merct ende hoe mach dit sijn ocht ghescien dat eens menschen inwendech werc of sijn compassie mach sijn half edel ende oec half onedel dat es aldus te verstane alsoe langhe alse de mensche yet tsijns es suekende ya inwert of uwert in tijt of in ewecheyt siet soe es al sijn inwendech werc der caritaten noch half onedel ya met natueren gheminct verborghelec want een mensche die bouen sijn wtwendeghe sinne ende bouen sijn inwendeghe werkeleke crachte ende oec bouen al dat hi versteet ende weet niet verhauen en es in een bloot siet die mensche en mach en ghenen ghehelen onghehinderden inkeer doen te gode want een mensche die enen gheheelen onhinderleken godscouwenden inkeer doen sal ende wilt siet die moet hem alsoe vriwillech ende los houden van buten ende van binnen tusschen hem ende gode dat hi met en ghenen eertsschen dinghen becommert noch verladen en si van herten ya hoe grooten werc of hoe grooten sake dat een mensche onderhanden hebben mochte want god en wilt emmer ons hinders noch onser gheesteleker scaden niet ya om en gheen eertssche ghewin noch om verlies noch om steruen noch om leuen wat coemt wat gheet god wilt sijn wtuercoerne vri hebben te sinen heyleghen dienst altoes snel ende bereet ende siet dits ouernatuerleke edelheyt wt gode ghewortelt ende gheboren dat wij in allen dinghen beyde uwert ende inwert gheheellec ende ghetrouwelec selen sueken dere ende den lof gods ende oec alre menschen salecheyt ghemeyne ende wie of wat menschen die dese ghemeyne onderlinghe onst hebben heeft te gode met allen menschen ya met vyanden ende met vrienden ghelijc hem hebben seluen siet die mensche heeft die halue natuerleke onedelheyt daer ic voer af seyde verwonnen ende dat es seggic wanneer dat de mensche dit in hem heeft ende gheuoelt dat hi anders niet en can ghemeynen ya beyde in latene ende in doene anders dan deer gods in al sinen werken siet hier inne besluyt ende besteet al innech gheestelec leuen dats in een vriinwendech opgaende werken alle dat te doene dat ons god gheraden of vermaent ende gheboden heeft ende oec mede alle dat te latene dat ons god ende die heyleghe kerke ontraden ende verboden heeft want in desen tween tekenen der ghehoersamheyt soe werden alle doeghde van ghedoechsamheyden volbracht ouermids dat eenvoldeghe inlichten der drieheyt gods van bouen ya al datmen in redenen leuen ende ghedoghen mach in menechuoldegher onderworpenheyt gods xxix capitel vander vierdere godlideleke inwerkeleke ghedoochsamheyt maer wille wij voert alle menechuoldeghe dinghe ende oec alle navolgende ghescapenheyt ons selfs ende alre dinc ouerliden soe moghen wij ontfaen de vierde godleke godlideleke inwerkeleke ghedoechsamheyt die niemen ontfaen noch verstane en mach hi en sij verhauen bouen hem seluen in een een enech b bloot god met gode nu machmen vraghen wat een godlideleke ziele in haer seluen es ende oec redene waer bi datse een godlideleke ziele inder eenuoldegher godheyt heet ende ghenaemt es ende niet alse wel een godwerkeleke ziele ghenaemt en es siet hier gheuen de hoechste meesters inder scolen dier sere af sijn in dolen menegherande redene toe ya die niets niet en weten sus noch soe mar doch gheuense den innersten dele der zielen inden ouersten der godheyt menegherande edelheyt van namen maer aen de menegherande namen es niet vele belanc mar dat wijs gheuoelden dat waer der minnen danc ghelikerwijs dat paulus dede die gode in den derden hemel een liedeken sanc want menegherande wonderleke namen soe seeght men den inwesene der zielen aen maer des te gheuoelne ende te ghesmakene datmen niet sien noch horen noch ghewoorden en can trouwen dats noch vele wonderlekere ya selken meesters die spreken aldus dat dat inwesen der zielen es een sciese ofte een heyleghe stat gods daer god in rasten ende wonen wilt na alheyt sijns selfs ende oec selke andere meesters die spreken dat de ziele es een bloot gheynsterlinc ya ofte een godleke vonke ende oec selke derde meesters die spreken dat de ziele aen haer heeft cracht ghewout ende moghelecheyt datse alle dinc met gode verstaen ende besitten mach maer dits al te nemene ende te verstaen inder ouerlidinghen ons selfs ende oec alre navolghender ghescapenheyt want sente pauwels die sprect dat wij niets niet hebben en selen ya ende selen nochtan alle dinc besitten siet dits die alre hoechste edelheyt gheestelec te merkene daer ennech mensche toe comen mach dats dat wij van buten noch van binnen niets niet propers noch eyghens en hebben ende dan alle dinc met gode besitten want hier in seldi weten soe besluut men alle ghewarech inwendech armoede ya ende oec mede alle gheesteleke godleke rijcheyt ende alle heyleghe doeghde dits in dien gheleghen dat wij na ouercomender wijs bouen wise alle dinc met gode ende in gode beseten hebben daer hem god selue besitt ende wederdraghende es bouen al ondersceyt ende buten alle creatuerleke navolinghe want ic seggu noch meer ya seker dit voer waer dat volcomen armoede ya ende oec mede volmaecte gheesteleke godleke rijcheyt dat dese twee te samen staen regnerende in enen godscouwenden mensche altoes na gheliker edelheyt ende oec was dit dleuen der hoechster heyleghen hier beneden in eerterike ende oec mede alse ghelijc was waest dat leuen ons heren ihesu cristi ya ende oec noch eest alse ghelijc der gheenre menschen leuen die hier in eertrike onsen eneghen here ihesum cristum ghewarachtechlec god ende mensche leuen ende redene waer bi es dit dat vriwillech armoede ende godleke rijcheyt alle beyde te samen in ons moghen staen na gheliker inwendegher edelheyt nu merct ic saelt v segghen waer af dat dese edelheyt coemt ya dat vriwillech inwendech armoede der ouerster rijcheyt gods ghelijc mach sijn in edelheyt ya alsoe dat vriwillech armoede des gheests der ouerster rijcheyt gods antwerde gheeft want altoes werdet deen vten anderen ghewortelt ende gheboren in ons ya gheestelec ende ouernatuerlec want onse here ihesus cristus die was selue darmste ende oec die alre rijcste mensche gheestelec te merkene die ye in eertrike quam want naden nedersten deel der menscheyt soe was ons lieue here ihesus cristus die alre armste mensche van wille ende van begheerten die ye ghewert ya of oec emmermeer wesen sal want naden nedersten dele der menscheyt soe was cristus eyn aleyndech puur bloot armoede ya alte mael sijns selfs verloechent ende verteghen want alle dat hi hadde ligghende ende roerende dat hadde hi gheheellech ende alte mael den hemelschen vader ende sijnre godheyt aenghedraghen maer na dien dat hi was een ander persoen inder godheyt vereneghet ten eweghen woorde ende was ende es selue dat woort siet na desen sinne soe was oec ons eneghe here ihesus cristus rijcheyt alre rijcheyt ende was alle dinc werkende beyde in hemel ende in eerden ya aelmachtelec ghelijc den vader in der godheyt ende aldus moechdi horen hoe ende in wat manieren dat onse here ihesus cristus naden nedersten deel was aleyndech ende arm in eertrike want naden nedersten dele soe was ihesus cristus alle dinc ende alle aleyndecheyt ghedoghende dat allene op sinen persoen ende op sijn menscheyt gheuallen mochte siet dat verdroech hi altemael sonder ansel ende sonder enneghe wrake maer nader ouerster hoecheyt sijnre godheyt soe was ihesus cristus die eengheboerne sone gods alle wrake ende alle anschel ende oec alle ongherechtecheyt onthoudende ende hieromme soe seggic v noch meer dat ihesus cristus in sinen gront oetmoedeghen nederghanghe soe was hi darmste mensche ende oec aleyndechlekere allene op hem seluen ghelaten ende verlaten dan alle menschen te samen die ye gheworden ya of oec emmermeer ghewerden selen siet die en mochten onder hen allen ons heren ihesus cristus vriwilleghe armoede niets niet verdiepen noch verlinghen ya sijn vriwilleghe onderwerpene oetmoedecheyt ende dese selue gront oetmoedecheyt heeft cristus noch aen hen ende hi salse ewechlec oeffenen ende behouden voer dat gloriose claer aenschijn des vaders ya met alle sinen gheminden want ghi selt oec weten dat alle heyleghen ende alle die inghelen gods ende oec alle goede menschen die in hemelrike ende oec hier beneden in eertrike sijn dese sijn alle ghemeynlec ondeworpen met oetmoedegher gheesteleker nederheyt onsen eneghen here ihesus cristus want alle inghekeerde godminnende mensche ende oec alle saleghe gheeste die bidden ende beden ende aenbeden den hemelschen vader ouermids die heyleghe verdiente ons heren ihesu cristi soe sijnse alle toegheuoecht met heylegher aenbedinghen ya ouermids die menscheyt ons heren ihesu cristi toe der godheyt want ic seggu seker dit voer waer dat wij alsoe wel ende alsoe eyghelec selen ende moghen ende het es oec alsoe behoerlec dat wij aenbeden de menscheyt ons heren ihesu cristi ghelijc sijnre godheyt ya op dat wij metter menscheyt cristi ende ouermids de menscheyt cristi gheheelec toe gaen ende ouerliden ons seluen toe der godheyt want in die passie ons heren ihesu cristi selen wij wandelen ende in sijn heyleghe opgaende eenvoldeghe binnenste daer in selen wij woenen ende in sijn vaderleke godheyt selen wij rasten in payse ende in vreden van alle onsen vyanden want die passie ons heren ihesu cristi die selen wij oeffenen beyde nacht ende dach sonder verroekelosen met grooten herteleken eernste ende met innegher ghedachten soe selen wij ons verheffen in die leuende eenvoldeghe binnenste ons heren ihesu cristi ende ten derden male soe selen wij sinken ende ons seluen ontsinken bouen beelden ende bouen alle godlec ghedinken ende aldus soe werdt alle onse navolghende beweghinghe toe ghedaen ende gheuoecht der ouerster eenvoldegher enecheyt gods amen amen amen 