van vij trappen in den graed der gheesteleker minnen gratie ende de heileghe vreese ons heeren si met ons allen al dat ute gode gheboren es verwindt de werelt sprect sente jan ghewareghe heilegheit es ute gode gheboren heilegh leven es der minnen graed met vij trappen daer wi mede opklemmen in dat rike gods dat es de wille god dat wi heilegh sijn dit es de ierste trappe ende alse wi eendrachtegh ende eenwillegh sijn met den wille ons heeren soe hebben wi de ierste trappe in den graed der minnen ende heileghs levens een goet wille es fundament van allen dooghden ende hieromme sprect de prophete david heere ic ben tote u ghevloon leert mi te werkene uwen wille want ghi sijt mijn god dijn goede gheest sal mi leiden int rechte land der waerheit ende der dooghde een goet wille den wille gods gheeenecht verwindt den duvel ende alle sonden want hi es vol der gratien gods ende hi es de ierste offerande die wi gode sculdegh sijn ende gheven moeten selen wi heme leven die goetwilleghe mensche meint ende begheerdt gode te minnenne ende te dienenne nu ende eewelec ende dat es sijn leven ende sine ufeninghe van binnen ende daerin heeft hi vrede met gode met hem selven ende met allen dinghen ende alsoe songhen de inghele in der locht doe cristus gheboren was glorie gode hierboven ende in der eerden vrede den menschen die goeds willen sijn goed wille en mach niet leedegh sijn van goeden werken want de goede booem bringht goede vrocht sprect onse heere dit es die andere trappe die ierste vrocht die wast ute den goeden wille dat es willegh armuede ende dat es die andere trappe die wi opklemmen in den grade minlecs levens die willegh arm mensche leeft vri ende sonder sorghe van allen eerdschen goede dies heme nooed es want hi es i wijs cooepman hi heeft ghegheven die eerde omme den hemel want hi volght der sententien ons heeren die sprect men mach niet gode dienen ende den rijcdoeme der werelt ende hieromme heeft hi al ghelaten dat hi besitten mochte met eerdscher minnen ende hi heeft ghecocht willegh armuede dat es die acker daer hi dat rike gods in vonden heeft want salegh es die willeghe arme dat rike gods es sine dat rike gods es minne ende karitate ende ufeninghe in allen goeden werken dat es dat hi si uutvloeytende ontfarmhertegh ghenadegh ende ghestadegh warechtegh ende gheradegh hen allen die sijns behoeven alsoe dat hi tooenen moghe ten ordeele gods dat hi ghewracht heeft met den riken gaven gods de werke der ontfarmhertegheit want hi en heeft selve niet propers van erdschen goede maer al dat hi heeft dat es ghemeine gode ende sijnre familien salegh es die willeghe arme die niet en besitd dat vergankelec es hi es cristum naghevolght sijn looen es hondervoud in dooghden ende hi es ontbeidende der glorien gods ende eeweghs levens maer de ghieregh mensche es herde onvroed hi gheeft den hemel omme die eerde nochtan dat hise verliesen moet die arme van gheeste clemt op in den hemel die ghiereghe vrecke valt in de helle beneden mach die kemel liden dore der naelden ooeghe soe mach die ghiereghe vrecke in den hemel comen ende al es hi arm van eerdschen goede en heeft hi gode niet vercoren sterft hi ghieregh hi blijft verloren die ghiereghe kiest die sloestere vore die kerne ende die scale vore den doder die goud besitd ende mindt eerdsch goed hi etd venijn dat sterven doet ende drinct water eewegher druefheit soe hi meer drinct soe hem meer dorst soe hi meer heeft soe hem meer lust al heeft hi vele hi es onghekust want hem ghebrect al dat hi siet al dat hi heeft dat dunct hem niet cume heeften ieman lief want die vrec es hi en verdienes niet hi es wel ghelijc des duvels clawe wat hi grijpt hi en maeghs niet losen het moet hem tote der dooet al bliven dat hi met liste can vercrighen ende dat verliest hijt teenenmale ende daerna volghet de helsche quale want hi ghelijct der hellen wale wat si veet si en wert niet sad al heeft si vele hare en ees niet te bat al dat si grijpt houdt si vaste si gaept altoes na helsche gaste huedt u dan vore ghierechteit want si es wortele alre sonden ende alre quaedheit dit es de derde trappe hierna volght die derde trappe in onsen graed der minnen dat es reinecheit der zielen ende suverheit van lichame nu verstaet mi rechte sal uwe ziele reine sijn soe moetdi overmids de liefde gods haten ende versmaden alle ongheordende liefde ende neighinghe tote uselven tote vader ende moeder ende tote allen creatueren alsoe dat ghi uselven mindt ende alle creatueren toe den dienste gods ende anders niet soe mooghdi dat waerd spreken dat cristus sprac die den wille gods leeft dats mijn moeder mijn suster ende mijn brueder ende dan mindi uwen evenkersten alse uselven houdt u reine ende laetd u niemene trecken noch vaen met waerden noch met werken met ghiften noch met mieden met ufeninghen noch met heileghen schine al schinet gheest het wert al vleesch men mach hen niet ghelooeven en ufent niemene ende en wilt oec van niemene gheufent sijn al schinet goed het wert onspoed ende al venijn staet op uwe hoede doe alse die vroede en laetd u niet bedrieghen werddi ghetoghen ghi sijt bedroghen men sal u lieghen laetd al dit varen nemt uwsselfs ware ende ufent jhesum uwen brudegooem scuwet vremde gaste blijft met hem vaste ende nemt sijns gooem keert u binnen pleeght ghieregher minnen ende alre dooght hi sal u spisen leeren ende wisen want hi es uwe vooght hi sal u vuren boven alle uwe ghebueren in sijns vaders scooet daer vendi trouwe boete van allen rouwe ende van alre nooed ende dit es leven der reinre zielen hierna volght suverheit des lichamen nu verstaet god heeft den mensche ghemaect van ij natueren dat es lijf ende ziele gheest ende vleesch dese ij sijn vergadert in eenen persoon in menscheleker natueren die ghewonnen ende gheboren es in sunden ende al heeft god onse ziele ghescapen reine ende sonder vlecke in der eeninghen met den vleessche wert si besmetd met der erfsunden ende alsoe sijn wi alle gheboren in sunden van onser moeder want al dat gheboren wert ute den vleesche dat es vleesch ende al dat gheboren wert ute den gheeste gods dat es gheest ende al mindt de gheest dat vleesch overmids de natuerleke gheboorte in die andere gheboorte ute den gheeste gods werden si contrarie ende striden underlinghe want dat vleesch begheert jeghen den gheest ende jeghen gode ende die gheest met gode jeghen dat vleesch leven wi na gheneighden lost des vleeschs soe sterven wi in sunden maer verwinnen wi die werke des vleeschs met den gheeste soe leven wi in dooghden ende hieromme moeten wi onsen lichame haten ende versmaden alse onsen dooetviand die ons trecken wilt van gode in sunden ende wi moeten onsen lichame ende onse senleke leven lief ende weerd hebben alsoe alst een instrument es daer wi gode met dienen want sonder onsen lichame en moghen wi gode niet dienen in uutwendeghen werken alse vasten waken beden ende andere goede werke die wi van rechte sculdegh sijn te doene ende hieromme moghen wi gherne onsen lichame spisen kleeden ende voeden daer wi gode mede dienen onsselven ende onsen evenkersten maer wi moeten onsselven nauwe merken wachten ende hueden van iij sunden die in den live regneren dat es traegheit gulsegheit ende onkuuscheit overmids dese drie es menegh goetwillegh mensche ghevallen in groven sunden jeghen gulsegheit selen wi minnen ende verkiesen mate ende soberheit ende altoes ons selven avetrecken ende men nemen dan ons ghelust ende in nauwer nooetdorst bliven ghekust jeghen traegheit selen wi onse binnenste ghevoelen trouwe ende unst ende ontfarmen alre nooed ende van buten snel ende ernstechtegh ende ieghen welken ghereed die ons behoeft na onse vermoghen ende na bescheedenheit jeghen oncuuscheit selen wi scuwen ende vlien ongheordende wandelinghe ende ufeninghe van buten ende van binnen onsuvere fantasye ende beelden dat wi daerin niet en merren noch en bliven met gheneighder ghelost soe worden wi verbeelt ende onsuver in der natueren maer wi selen ons aneende inkeeren in onsen heere jhesum cristum ende aensien sijn dooeghen ende sine dooet ende dat melde uutstorten sijns bloeds van minnen omme onsen wille ende daerin selen wi ons ufenen ende dat beelde selen wi drucken ende formen in herte in sen in ziele in lijf in al onse natuere ghelijc eenen zeghele die ghedruct ende gheformt es int was ende dan sal ons cristus vuren met hemselven in dat hoeghe leven daer wi gode gheeneght sijn ende onse reine ziele overmids minne cleeft ende wooent in den heileghen gheest siet daer vloeyen honeghvloede van hemelschen dauwe ende van alre ghenaden ende alse wi dies ghesmaken soe messmaect ons vleesch ende bloed ende al dat in de werelt es ende alsoe langhe alse onse senleke leven verhaven ende gheeeneght es onsen gheeste daer wi gode ufenen meinen ende minnen alsoe langhe sijn wi suver ende reine in ziele ende in lichame maer wanneer dat wi nedercomen ende onser senne pleghen soe moeten wi hueden onse kele van gulsegheiden ende ziele ende lijf van traegheiden ende onse natuere van oncuusscher neighingen ende wi moeten ons hueden van quader gheselscap dat sijn deghene die gherne lieghen vloeken ende sweren ende gode blasphemeren onsuver in waerden ende in werken dese seldi scuwen ende vlien alse den viand van der hellen huedt uwe ooeghen ende uwe ooeren dat ghi niet en siet noch en hooert dat ongheorlooft es te werkene ende hieromme houdt u reine sijt gherne alleene vliet meneghvuldecheit ufent uwe kerke ende met uwen handen goede werke haedt ledegheit scuwet ongheordent gherief ende en houdt van uselven niet mindt leven ende waerheit ende al hebdi u reine vonden scuwet ocsuun van sonden mindt penitentie ende arbeit merct sente janne baptisten hi was heilegh eer hi was gheboren nochtan in sinen jonghen daghen liet hi vader ende moeder eere ende rijcdoem der werelt ende om te scuwene ocsuun van sunden soe ghing hi in die wustine hi was onnooesel ghelijc eenen inghel in reinecheiden hi leefde ende leerde de waerheit ende wart ghedooedt om sine gherechtegheit ende hi es gheprijst boven alle ghemeine heilecheit merct oec die oudvadere die laghen int woud van egypten si lieten de werelt si cruusten hare vleesch ende hare natuere in wederstane de sunden met penitentien met abstinentien in honghere in dorste in daervene alle der dinghe dierre si ontbeeren mochten ende hieromme seldi merken die sententie ende dat ordeel dat cristus sprac van den riken mensche die ghekleedt was met purpere ende met bocrane ende hi at ende dranc alle daghe in blisscapen ende in welden ende hi en gaf niemene niet hi es ghestorven ende van den duvelen begraven in die helle hi wert ghepijnt ende bernt in die helsche vlamme ende begheert eenen dropel waters omme te verkuelne sine tonghe ende die en mach heme werden niet maer die arm mensche lazarus die vore sine dore lach hongherech ende dorstegh ende al vol sweeren hi begheerde krumen ende brocken die van der tafelen vielen maer men gaf hem niet ende hi es ghestorven ende van den inghelen ghedraghen in abrahams scooet daer es sonder rouwe blisscap grooet ende eewegh leven sonder dooet dit es de vierde trappe hierna volght de vierde trappe van onsen hemelschen grade dat es ghewareghe ooedmoedegheit ooedmoedegheit dat es ene gheesteleke nederheit daer leven wi met gode ende god met ons in rechter vreedsamheit ende dat es die levende grond alre heilegheit die gheliken wi eenre fonteynen uutvloeyende met iiij rivieren alre dooghde ende eeweghs levens die ierste riviere dat es ghehooersamheit die andere saechtmuedegheit die derde verduldegheit die vierde eighens willen verteghenheit die ierste vrocht ute eenen ooedmoedeghen gronde dat es ghehooersamheit die wilt dat wi onsselven nederen ende versmaden onder gode ende onder sine ghebode ende onder alle creatueren alsoe dat wi kiesen die nederste stat in hemel ende in erde ende dat wi ons niemene en dorren gheliken in dooghden ochte in heileghen levene maer wi selen begheeren te sine een voetgheterd onder die voete der moghentheit gods ende wi selen hebben eene ooedmoedeghe ooere te hooerenne waerheit ende leven van der wijsheit gods ende eene ghereede hand altoes te werkene den liefsten wille gods dat es de wille gods dat wi versmaden wijsheit der werelt ende cristum navolghen die de wijsheit gods es hi was arm omme ons rike te makene hi diende omdat wi heeren souden sijn hi starf omdat wi leven souden ende hi leert ons te levene daer hi sprect die mi navolghen wilt hi verlooechghene sijns selfs ende draghe sijn cruce ende volghe mi ende waer ic ben daer sal mijn dienere sijn ende hi leert ons hoe wi heme volghen selen ende dienen daer hi sprect leert van mi dat ic ben saechte ende ooedmoedegh van herten saechtmoedegh sijn dat es die andere riviere van dooghden die vloeit ute den gronde der ooetmoedegheit salegh es de saechtmuedeghe want hi besitd die erde dat es ziele ende lijf in vreden want op den saechten ooetmuedeghen rast die gheest ons heeren ende daer onse gheest verhooeght es ende gheeneght den gheeste ons heeren daer draghen wi dat joc cristi dat suete ende saechte es ende wi sijn gheladen met sijnre bordenen die licht es want sine minne en arbeit niet want soe wi meer minnen soe wi lichtere gheladen sijn want wi draghen minne ende si dreeght ons boven alle hemele toe denghenen dien wi minnen want die gheest die mindt hi gheest hem selven daer hi wilt want heme sijn alle hemele open ende hi heeft sine ziele in sine hande ende gheefse altoes daer hi wilt ende hi heeft vonden in heme sijnre zielen scat dat es cristus sijn gheminde lief eest dan alsoe dat cristus leeft in u ende ghi in heme soe volght heme na in levene in waerden in werken ende in ghedooeghene sijt saechte ende ghenadech ontfarmhertegh ende melde ende goedertieren ieghenwelken die uws behoeft ghi en selt niet haten noch beniden versmaden noch bedrucken met wreeden waerden maar al vergheven niemene bescheernen noch onweerde bieden met waerden met werken noch met teekenen ochte met ghelate in eenegher wijs en sijt niet stuer noch suer maer rijp van zeden ende blide van anschine hooert ende leert gherne van ieghenwelken dies u nooet es en mestrout niemene noch en ordeelt niet edat berborghen es en strijdt jeghen niemene omme u te tooenenne dat ghi wisere sijt dan hi sijt saechte alse i lam dat hem niet belghen en kan nochtan datd sterven moet alsoe laetd u te wille ende swijght altoes al stille wat dat men u doet ute desen saechten moede soe vlietet die derde riviere dat es leven in verduldegheit verduldegh sijn dat es gherne dooeghen sonder wederwille tribulatie ende dooeghen dat sijn de boden ons heeren daer hi ons mede visiteert ende alse wi sine boden ontfaen met bliden moede soe comt hi selve mede want hi sprect dore den prophete ic ben met hen in tribulatien ic salse verlooessen ende glorificeren want verduldegh dooeghen dat was cristus brulochtkleed doe hi sine bruud die heileghe kerke trouwede op den outaer des heileghs crucen ende hiermede heeft hi ghekleedt alle sine familie die hem naghevolght sijn van beghinne want si hebben ghesien dat cristus die wijsheit gods verkooes i ooetmoedegh versmaedt hard leven ende daerop sijn ghefundeert alle ordenen ende alle state van religien maer die nu in ordenen sijn die versmaden cristus leven ende sijn brulochtkleed ende si kleeden hen ghelijc der werelt soe si naest moghen niet alle maer die meeste partye want hooeverde behaghelheit ghierechteit ende nidegheit gulsegheit ende onkuuscheit traecheit ende alle manieren van quaetheiden die regneren nu in ordenen ghelijc in der werelt dt meinic de werelt die in dooetsunden leven scaemt u dan die gode hebt ghelaten ende uwe reghele hebt vergheten ende alle uwe gheloften ende leeft alse beesten ende dient den duvel die u looenen sal alsoe alse hi ghelooent es van sinen sunden die discipel en es niet beeter dan sijn meester de duvel sal sine discipelen wel bekinnen si selen met hem wooenen in dat helsche vier daer sal sijn weeninghe van ooeghen ende kriselinghe van tanden ende eeweghe ellende sonder inde maer die cristus ghekleedt heeft met hem selven ende met sinen gaven die selen met hem wooenen in die glorie sijns vader eewelec sonder inde nu sijt dan saechte ende verduldegh want ghi sijdt sculdech der passien ons heeren seldi hooeghen soe moetti dooeghen die waerheit saelt u leeren hierna volght de vierde riviere ende die leste in een ooedmoedegh leven dat es vertienghe eighenswillen ende alre eighenheit dese riviere vloeyt ute ghedooeghene in verduldegheiden dat es alse die ooetmoedeghe mensche gherenen wert van binnen verteert ende ghetrocken in den gheeste gods soe verlooechghent hi sijns eighenswillen ende gheeft hem over vrilec in de hande gods ende alsooe wert hi een wille ene eene vriheit met den wille gods ende hi en can noch en mach anders niet ghewillen dan god wilt ende dit es de grond der ooetmoedegheit dat es alse ons god gherijnt met sijnre ghenaden alsoe dat wi onsselfs verlooechghenen ende ons eighenswillen vertyen in den liefsten wille gods soe es gods wille onse wille ende gods wille es vri ende vriheit ende hi nemt ons ave den gheest der vreesen ende maect ons vri los ende leedegh onsselfs ende alre vreesen die ons beswaren mochte in tijd ende in eewegheit ende hi gheeft ons den gheest der uutvercoorne daer wi in roepen met den sone abt vader ende de gheest des soons gheeft onsen gheeste ghetughe dat wi sijn sonen gods ende erfghenooete met den sone in dat rike sijns vader daer sien wi ons verhaven in die hoegheit ende neder in ons selven ende vol gratien ende ghenaden in die eeninghe met gode hier es die hooeghste vriheit ende die nederste ooetmoedegheit vergadert in eenen persoon ende die ufeninghe die hierto behooert in nederheit ende in hooegheit die es den vremden onbekint die ooetmoedeghe mensche es van gode een uutvercoren vat vol ende overvloyende van allen gaven ende van allen goede die dien mensche met trouwen gherijnt hi ontfeet dat hi begheert ende dies hem nooed es maer huedt u vore die gheveinsde ende vore dieghene die wanen sijn ende dunct dat si iet sijn die sijn ghelijc der blasen die vol es van looesen winde alse mense duwet ende perst soe gheeft si eenen luud die ongracelec es te hooerne alsoe doet oec die hooeverdeghe mensche die heilegh waent sijn alse menne duwet ende perst soe burst hi ute hi en kaens niet gedraghen hi en wilt niet berespt sijn noch gheleert hi es scalc slaglec ende onweerdegh van ghemuede en es hi onder niemene maer boven alle dieghene die hem ghenaken in dese poente mooghdise merken ende bekinnen dat si gheveinst ende onghewaregh sijn van binnen altoes onghestorven ende eighens willen sijt dan ooetmoedegh ghehoersam saechtmoedegh ende ghelatens willen soe wenddi tspel van minnen ende oec seldi merken wies u nooet es al hebdi met der gratien gods verwonnen alle sonden met dooghden in uwen gheeste nochtan leeft natuere ende senne gheneight in sonden ende in ghebreke ende hier jeghen moetti striden ende vechten alsoe langhe alse de lichame sterflec es ende niet glorioos dit es de vijfte trappe hierna volght die vijfte trappe in onsen gheesteleken grade van minnen die es gheheeten edelheit alre dooghden ende alre goeder werke edelheit alre dooghde ende alre goeder werke dat es begheeren de eere gods boven alle ding dit was die ierste dooght die ye gheufent was in hemelrike ende oec die ierste die cristus ziele ufende in sijnre moeder lichame ende dit es oec die ierste dooght die wi gode gheven moeten selen wi hem behaghen ende dese dooght es grond ende orsprong alre heilegheit ende daer si ghebrect daer en es niet goets goods eere begheeren meinen ende minnen dat es eewegh leven ende dat es die ierste offerande ende die hooeghste die hi van ons begheert maer die hemselven behaeght ende eighen eere suect ende begheert hi en mach gode niet behaghen daer ons god sine gaven gheeft daer behaeght hi hemselven want hi sijnre goetheit pleeght maer daer wi sinen gaven antwaerden met dooghden in sijnre eeren daer behaghen wi heme want wi heme ghevolghsam sijn maer wat wisen dat wi vuren hoe hooeghe dat wi schinen van levene ende van goeden werken meinen wi ons selven ende niet sine eere soe sijn wi bedroghen want ons ghebrect karitate ende hieromme alse wi ute eenen ooetmoedeghen gronde die eere gods meinen ende begheeren met zielen met live ende met al onsen crachten dat es karitate wortele ende orsprong alre dooghde ende alre heilegheit maer die der eeren gods niet en rooct ende sine eighene eere suect hi es hooeverdegh ende dat es de wortele alre sunden ende alre quadheit nu merct dan wanneer dat de gheest ons heeren gherijnt een ooedmoedegh herte soe gheeft hi sine gratie ende eischt ghelijcheit in dooghden ende boven alle dooghde eenheit met heme in minnen van desen eissche verblijdt de levende ziele ende de minnende herte nochtan en weet si niet hoe si den eissche gnoegh mach sijn ende die scoud betalen die hare van minnen ghemaent ende gheeischt es nochtan versteet die minnende ziele wel dat eere ende weerdecheit te gode es die edelste docht ende die corste wech die men gaen macht te gode ende hier omme verkiest si boven alle goede werke ende boven alle dooghde eere ende werdegheit in ufeninghen te gode eewelec sonder inde ende dat es j hemelsch leven dat gode wel behaeght want van den eissche gods ende van der antwaerden der levender zielen verbliden alle de crachte herte ende sen ende al dat leeft in den mensche hier verbliden alle crachte der zielen ende alle de aderen gapen ende dbloed verhitd int begheeren te volbringhene de eere gods alse wi aensien in kerstenen ghelooeve dat god onse almechteghe vader heeft ghescapen ende ghemaect hemel ende erde ende alle creatueren te sijnre eewegher eeren ende overmids sinen sone die sine eeweghe wijsheit es soe heeft hi ons ghemaect ende hermaect ende al dat es gheregeert ende gheordineert te sijnre eewegher eeren ende overmids den heileghen gheest die wille ende minne es des vaders ende des soons soe sijn alle dinghe volmaect ende volbracht in die eeweghe eere gods ende aldus sijn iij persone in eenheit der natueren ende eenheit der natueren in driheit der persone een almechtegh ghewaregh god dien selen wi eeren ende aenbeeden met al dat wi gheleisten moghen wi selen oec eeren ende aenbeeden onsen lieven heere jhesum cristum gode ende mensche in eenen persoen want god heeft sine menscheit die een met ons es gheert ghebenedijt ghehooeght ende heme gheeenecht boven al dat ghescapen es ende overmids die hooeghe eeninghe met gode soe es ziele ende lijf vervult ende volheit alre gaven ende alre ghenaden ende ute sijnre volheit ontfaen alle die sine discipelen sijn ende hem navolghen gratie ende ghenade ende al dies hen nooed es in heileghen levene ende die edele menscheit ons heeren met al sijnre familien es wederbooeght in die eere sijns vader met danke ende met love ende met eewegher weerdegheit ende met al dat hi vermach met allen den sinen die hem toebehooeren siet aldus eert god de vader sinen sone ende alle die hem na volghen ende hem gheeenecht sijn die gode eert hi wert gheeert van gode eeren ende werden gheeert dat es ufeninghe van minnen niet dat god behoeft onser eeren want hi es sijnsselfs eere ende sijnsselfs glorie ende sijnselfs onghemetene salecheit maer hi wilt dat wi heme eeren ende minnen opdat wi met heme vereenecht ende salegh sijn nu merct hoe wi gode eeren ende loven selen eest dat hem god vertooent onsen verstendeghen ooeghen in ghegaefden lichte soe gheeft hi ons macht heme te bekinnenne in ghelikenessen alse in eenen spieghel daer wi in sien formen beelden ghelikenessen gods maer die substantie die hi selve es en moghen wi anders niet sien dan met hemselven ende dat es boven onsselven ende boven alle ufeninghe van dooghden ende hieromme moghen wi gherne gode aensien ende ufenen in beelden in formen in godleken gheliken opdat hi ons verheffe boven onsselven in eenechheiden met heme sonder gheliken nu sien wi in onsen spieghel met beelden ende met gheliken dat god es grooetheit hooegheit moghentheit staercheit wijsheit ende waerheit gherechtegheit ende ghenadegheit rijcheit ende meldheit goetheit ontfarmhertegheit trouwe ende grondelooese minne leven ende onse krooene blisscap sonder inde ende eeweghe salegheit deser namen es noch vele meer dan wi begripen ochte vertellen moghen hierave comt onse redene ende onse verstaen in een verwonderen ende onse minnende begheerte wilt gode lof ende eere gheven na dat hi weerdegh es ende omdat wi dit begheeren soe leert ons die gheest ons heeren iij wisen van ufeninghen daer wi in pleghen moghen alre eeren die wi gode doen moghen de ierste wise eenecht ons met gode sonder middel die andere wise eenecht ons met den wille gods overmids gratie ende onse goede werke de derde wise houdt ons gheeenecht met gode ende si doet ons wassen ende toenemen in gratien in dooghden ende in allen manieren van heilegheiden die ierste wise heeft iij poente die ons met gode vereeneghen dat es gode aenbeeden eeren ende minnen die andere wise heeft oec iij poente dat es begheeren bidden ende eischen die derde wise heeft oec iij poente dat es gode danken loven ende benedyen nu verstaet wat dat si gode aenbeeden dat es gode aensien in kerstenen ghelooeve met grooeter reverentien boven redene in onsen gheeste eene eeweghe mogentheit sceppere ende heere des hemels ende der erden ende alre creatueren dat ander poent dat es gode eeren dat es onsselfs vertyen ende vergheten ende alre creatueren ende gode navolghen onindelec sonder ommesien in ewegher weerdegheit dat derde poent dat es gode alleene besitten meinen ende minnen niet omme onse ghewen ochte omme onse eere ochte omme onse salecheit ochte omme iet dat hi ons gheven mochte maer alleene omme hemselven ende omme sine eeweghe eere selen wine minnen ende dat es volmaecte karitate daermede sijn wi gode gheeenecht ende wooenen in heme ende hi in ons ute deser caritaten comt die andere wise in gheesteleker ufeninghen met iiij poenten dat es begheeren bidden ende eischen begheeren int herte bidden met den monde eischen met den gheeste wi selen de gratie ende de hulpe gods begheeren met innegher devotien te sijnre eeren ende te onser nooed heme mede te dienenne dese begheerte sal berren in onse ziele met liefden ende met loste den liefsten wille gods te volbringhene met al dat wi vermoghen hierute comt dat ander poent dat es bidden ende beeden met herten ende met monde wi selen bidden onsen hemelschen vader want hi es i ghevere goeder ghichten ende alre volmaecter gaven dat hi ons gheve den gheest soonleker vreesen alsooe dat wi reverentie hebben tote heme ende vreese hem te verbelghene met sonden ende dat hi ons oec gheve den gheest der ghenadegheit alsoe dat wi saechte ghenadegh ooetmoedegh ende goedertieren sijn allen menschen die ons behoeven in sinen name in rechter dooghtsamheit wi selen oec bidden dat hi ons gheve den gheest der scientien ende der const alsoe dat wi wandelen vore heme ende vore alle menschen in eersamen zeden ghewaregh in waerden in werken in doene in latene in ghedooeghene ende wel gheordent in allen dinghen alsooe dat nieman in ons ghearghert en werde maer ghebeetert in alre wijs noch selen wi bidden onsen hemelschen vader dat hi ons gheve den gheest der starcheit alsoe dat wi verwinnen moghen alle ding den duvel de werelt ende onse eighen vleesch ende alsoe leven wi met gode in vreden oec selen wi bidden den vader der lichte ende alre waerheit dat hi ons gheve den gheest des raeds soe volghen wi cristum na boven alle hemele ende versmaden de werelt met al dien dat hare toebehoert soe sijn wi ghewareghe discipelen ons heeren jhesu cristi ende sine navolgheren wi selen oec begheren ende bidden dat ons god gheve den gheest ghewareghs verstaens soe wert onse redene claer soe moghen wi verstaen alle waerheit diere ons nooed es in hemel ende in erde vooertmeer selen wi bidden onsen almechteghen vader ende jhesum cristum sinen eeweghen uutvercorennen sone dat si ons gheven den gheest der wijsheit soe sal ons messmaken ende verleeden al dat vergankelec es ende dan selen wi sien smaken ende ghevulen die suetegheit gods die sonder mate grondelooes es ende dan selen wi vrilec eischen den heileghen gheest in ons die een heere es alre gratien ende alre glorien alre gaven ende alre heilegheit in hemel ende in erde dit es die andere wise hoe wi begheeren bidden ende eischen selen onsen hemelschen vader opdat wi heme gheliken ende cristum sinen sone navolghen ende met hen beiden besitten hare glorie in eenegheit des heileghs gheests eewelec sonder inde hierna volght de derde wise die ons volmaect in dooghden ende in alre cierheit van heileghen levene die wert gheufent in iij poenten dat es gode danken loven ende benedyen nu merct wi selen danken ende loven gode want hi heeft hemel ende erde ghescapen ende ale creatueren te sijnre eeren ende te onsen behoef ende hi heeft ons ghemaect te sinen beelde ende te sinen ghelike ende heerscap ghegheven boven al dat in de werelt es nochtan brac onse ierste vader in der natueren sijn ghebod ende viel in sonden ende wi alle met heme maer onse eweghe almechteghe vader heeft onse sonden overdect met sijnre ghenaden want hi gaf ons sinen sone die onsen last ghedraghen heeft hi heeft ons gheleert gheleeft ende ghewijst den wech der waerheit hi heeft ons ghedient ooetmoedegh ghehooersam tote der dooet omdat wi leven souden eewelec met heme in sine glorie sonder inde met rechte selen wi danken loven ende benedyen onsen hemelschen vader ende sinen gloriosen sone ende haerre beider gheest die dit grooete wonder ghewracht hebben van minnen in onser natueren wi selen oec danken loven ende benedyen onsen lieven heere jhesum cristum die een met den vader es dat hi ons ghegheven ende ghelaten heeft sijn vleesch ende sijn bloed ende sijn gloriose leven in den heileghen sacramente daer wi in venden spise ende dranc ende eewegh leven ende al dies ons ghelusten mach meer dan wi verteeren moghen wi selen offeren onsen vader sinen sone ghewondt ghemartelt dooet van minnen om onsen wille wi selen offeren onsen vader sinen sone met alle der heilegher sacrificien die ie ghedaen was van goeden priesteren in sinen name ende daermede selen wi offeren der weerdegheit gods al den dienst der heilegher kerstenheit ende alle der goeder menschen van den iersten tote den lesten wi selen oec danken ende loven onsen lieven heere jhesum cristum met der weerdegheit marien sijnre liever moeder die hi verkooes ute al der werelt sijn moeder te sine ende hi ghewerdeghde dat sine ontfing van den heileghen gheest droegh ende ghebaerde sonder smette ende sonder wee moeder ende maeght ende hi gheweerdeghde hare edele borste te sughene die inghele songhen heme glorie in den hemel ende hi weende sijnre moeder inder krebben sie aenbeeddene ende sachghene ane alse haren gode ende haren sone si diende heme met groeter weerdegheit ende hi hare weder als i goed kind sijnre liever moeder si mochte heme bidden alse haren gode ende ghebieden alse haren sone soe grooeten wonder en wert nooeyt ghesien marien edelheit van dooghden ende van heileghen levene die en mach men niet bescriven noch vertellen si es diep in oetmoedegheiden hooeghe in reinegheiden wijd ende breed in karitaten lang in ontfarmhertegheiden allen sundaren die hars begheeren want si es moeder alre gratien ende alre ghenaden ende si es onse advocaet ende onse middelerse tusschen ons ende haren sone ende hi en mach hare niet ontsegghen dat si begheert want si es sijn moeder ende sitd te sijnre rechter ziden coninghinne met heme ghecrooent vrouwe ende mechtegh in hemel ende in erde boven alle creatueren alrehooeghst ende alrenaest hemselven hieromme selen wi heme danken ende loven van der grooeter eeren die hi ghedaen heeft sijnre moeder ende onser alre in menscheleker natueren want ondancsamheit doet verdrooeghen de fonteyne der ghenaden gods danken loven ende eeren gode dat was dat ierste werc dat ie gheufent wart van creatueren ende dat sal eewelec dueren ende dat begonste in den hemel want doe de inghel sente michghiel met sinen inghelen street jeghen luciferre ende jeghen sine inghele wie den hemel behouden soude doe wart lucifer verwonnen ende alle sijn heere ende viel ute den oversten hemele alse blixene ende berrende vlamme want die hemselven hooeght hi wert ghenedert doe verblijdden alle de chooere ende alle de ordenen ende alle de moghende heerscape des hemels ende die overste inghel van den seraphinnen gaf gode eeweghen lof ende al dat hemelsche heere volghde hem na si dancten alle gode van der victorien ende si aenbeeden ende loven want hi hare god es ende si minnen ende ghebruken sijns eewelec in sijnre eeren maer die overste ierarchye throoene cerubinne ende seraphinne die en striden niet met ons om te verwinnenne onse sonden maer si leven met ons daer wi verhaven sijn boven strijd met gode in vreden in scouwene ende in eewegher minnen die iij ordenen der middelster ierarchyen dat sijn princhen machteghe ende heerscape dese striden met ons jeghen den duvel jeghen de werelt ende jeghen alle ondooghde ende al dat ons letten mach in den dienste ons heeren ende si ordineren ende regeren ons ende hulpen volbringhen i inwendegh leven ghechiert met allen dooghden nu merct eest dat wi overmids de gratie gods ende de hulpe der ingle verwinnen de werelt ende versmaden al dat in de werelt es soe sijn wi coninghe ende princhen boven al de werelt ende hemelrike es onse ende die vierde chooer der inghele die princhen heeten dienen ons in die eere gods vooertmeer eest dat wi onsselven nederen ende versmaden ende oetmoedeghen van herten ende van gronde omme de eere gods onder alle creatueren soe verwinnen wi den duvel ende al sine macht ende die vijfte chooer der ingle die machtegh ochte moghende heeten sijn onse ghesellen ende dienen ons in inwendegher ufeninghen omme onse victorie ende omme de weerdegheit gods vooertmeer alse de mensche hemselven versmaedt ende nedert onder alle goede menschen alsoe dat hi hem gheenen goeden mensche gheliken en dar in dooghden want hi en ordeelt niemene noch en duemt dan heme alleene ende al dat hi doen mach in dooghden dat dunct hem cleine ende alse niet want de gheest der gherechtegheit gods ende sijn gheest der oetmoedegheit en latenen niet ghedueren si roepen nacht ende dagh in sijn herte du souds gode leven ende dienen si knaghen dat herte ute sinen buke ende dat margh ute sinen beenen ende hongher ende lost gode te dienenne es soe grooet wat hi goets ghedoen mach dats saen verteert ende custene niet ende hieromme es hi tooernegh ende nidegh op hemselven dat hi niet ghedoen en kan dat hem ghenueght al natuerlec behaghen sijnsselfs ende alre creatueren dat es in hem verstorven ende tegaen ende hi en weet noch en ghevoelt anders niet dan du souds gode leven ende dienen ende hieromme haetd hi hemselven ende versmaedt want hi des niet ghedoen en kan alsoe hi begheert want de gheest ons heeren eischt sijnre begheerten altoes nuwen dienst ende eere ende meer dan hi volbringhen mach wat hi gheeft hi blijft meer sculdegh ende hieromme leeft de begheerte in ongheduere alse de ooetmoedeghe mensche merct ende siet dat hi niet volbringhen en can dat heme gheeischt wert van gode soe valt hi neder vore de voete ons heeren ende sprect heere ic en can u niet verghelden ic verlooechghene mijnsselfs ende gheve mi over in uwe hande doet met mi al dat ghi wilt in desen ooetmoedeghen overghevene antwaerdt onse heere du behaeghs mi wale in dijn overgheven ende in dijn betrouwen ic gheve di minen gheest der vriheit ende der waerheit opdat ic di alleene behaghe boven alle goede werke ende ufeninghe van dooghden siet dit underlinghe behaghen tusschen gode ende den vrien oetmoedeghen mensche dat es de wortele der caritaten ende alre heilecheit in inneghen levene ende in die ufeninghe des behaghens en mach de mensche niet becooert werden van eenegher sonden want alle viande vlien van heme alse de serpente van den wijngarde die bloeyt underlinghe behaghen tusschen gode ende den vrien ooetmoedeghen dat es dat hooeghste ende dat edelste werc in inneghen levene ende hierute werden alle dooghde ende alle goede werke wel ghewracht ende wel gheordent want god gheeft sine ghenade ende de inneghe mensche gode weder alle sine werke ende aldus meerrent ende vernuwet gratie ende goede werke altooes want god sprect in den inneghen mensche ic gheve die mine gratie ghef mi dine werke ende hi sprect vooert in dat behaghen der vrier begheerten ghef mi di ic gheve di mi wilstu mine sijn ic wille dine sijn dit sijn gratiose vraghen ende antwaerden ghesproken in den gheeste van binnen niet met waerden van buten nu antwaerdt de minnende ziele aldus heere ghi leeft in mi met uwer ghenaden ende ghi behaeght mi boven alle ding ic moet u minnen danken ende loven ende dies en maghic niet ontbeeren want het es mijn eewegh leven ghi sijt mine spise ende mijn dranc soe ic meer ete soe mi meer honghert soe ic meer drinke soe mi meer dorst sie ic meer hebbe soe mi mer lust ghi smaect mi suete boven honechraten ende boven alle suetecheit van maten altoes blijft in mi hongher ende begheeren want ic en kan u niet verteeren etdti mi ochte etic u dats mi onkond want beide dunct mi in minen grond ghi eischt mi een met u te sine ende dat gheeft mi grooete pine want ic en wille mine ufeninghe niet laten ende in uwen arme slapen ic moet u danken lof ende eere gheven want dat es mijn eewegh leven ongheduer vendic in mi ic en can gheweten wat dat si mochtic eenegheit met gode verkrighen ende altoes in mijn werken bliven soe soudic al minre klaghen swighen god die alle nooet bekint hi doe met mi al dat hi wilt ic gheve mi temale in sijn ghewoud soe blivic in allen dooeghene stout hier op antwaerdt de gheest ons heeren in de innegheit der zielen niet met waerden van buten maer int ghevoelen van binnen lieve gheminde ic ben dine ende du bests mine ic gheve mi in di boven alle mine gaven ende ic eische ende trecke die in mi boven alle dine werke alse die inneghe ziele den intreckene gods gnoegh es alsoe dat si hare vrilec gheeft in den gheest ons heeren soe ghevoelt si grondeloese minne daer si temale in bevaen es ende daer si verhaven es boven hareselven ende boven alle gaven in den gheest ons heeren ghevoelt si ongheende blisscap die si niet begripen en mach daer si haersselfs temale in ontvloten es tusschen grondelooese minne ende ongheinde blisscap es de inneghe ziele behelst ende omvaen in dat anschijn der minnen maer de ure es cort minne en mach niet ledegh sijn si roept met luder stemmen in die inneghe ziele danct ende looft ende eert uwen god dat es der minnen raed ende haer ghebod siet dit es de edelste ende de hooegste wise in innegher ufeninghen ende alrenaest den scouwenden levene hiermede gheliken wi den inghelen in den sesten chooer die heeten dominationes dat sijn heerscape want si heerscapen boven de vive chooere ochte ordenen die beneden hen sijn alsoe es dese wise edel ende verhaven boven alle de ufeninghe diere men pleghen mach in inneghen levene cristus de levende godssone heeft ons twee weghe gheleert ende gheleeft die ons leiden in dat eeweghe leven eest dat wi hen volghen willen de ierste wech dat sijn sine ghebode de andere wech dat es sijn raed want hi sprect aldus wildi volmaect sijn ende mine discipelen soe laetd al dat ghi besitd met liefden vader ende moeder suster ende brueder wijif ende kind huus ende hof ende al dat in de werelt es dat u henderen ende letten mochte in uwe inwendeghe ufeninghe te gode dat moetti al laten ende versmaden wildi mi gheliken want ic sende u alsoe alse mi mijn vader sendde ende ic en hadde niet daer ic mijn hooed ane lenen mochte alsoe en mooghdi oec niet behouden in dese werelt dat ghi met loste ende met liefden besitten wilt maer ghi moetd alles vertyen wildi in inneghen levene ghedyen condi dit ghedoen soe sidi discipelen cristi ende arm van gheeste ende coninghe ende heeren boven al de werlt die ghi verwonnen hebt ende al en hebdi niet eighens ghi besitd alle ding in gode die u de verwinnende kracht ghegheven heeft voert sprect cristus die ghelaten heeft al dat hi met liefden besitten mochte hi volghe mi na dat es dat hi de eere gode gheve ende hemselven niet en behaghe alsoe dedede cristus doe hi sprac ic sueke mijns vader eere die mi ghesonden heeft sueke ic mine eere soe en es mine eere niet hiermede ghelijct de mensche den sone gods die hem die oetmoedeghe wijsheit ghegheven heeft voert sprect cristus die na mi comen wilt hi draghe sijn cruce ende volghe mi ende alsoe dede cristus doe hi sijnsselfs verlooechghende ende gaf sinen lichame te stervene in de hande sijnre viande ende sinen gheest in den wille sijns vader doe hi ghegheven hadde al dat hi was ende al dat hi vermochte doe riep hi met luder stemmen het es al voldaen ende hi neighde sijn hooet ende gaf sinen gheest ende alsoe souden wi doen selen wi volmaect sijn in caritaten ende in inneghen levene wi moeten onsselfs vertyen temale in den liefsten wille gods wi moeten oec willegh ende bereed sijn te stervene om de eere gods ende oec omme onsen evenkersten mochtewine daermede behouden in dat eweghe leven ende aldus hebben wi volmaecte karitate te gode ende tote onsen evenkersten ende gheliken den heileghen gheeste die alle werke der minnen werct ende volbringhen sal in dat eeweghe leven dese iij poente ongheveinst vore gode gheufent dat es de raed ons heeren ende een verborghen wech te gode dien lettel menschen venden want uutwendegh armoede sonder inneghe ufeninghe ende andere dooghde en maeghs niet venden rijcheit wijsselec gheorboort ende meldelec ghedeilt den armen in de eere gods die vendt den wech die den gheveinsden ende den onwilleghen armen es verborghen de ghemeine wech die ons te gode leidt dat es de wech der ghebode ons heeren want cristus sprect wildi behouden sijn soe houdt de ghebode ende hi sprect noch eest dat ghi mine ghebode houdt soe blijfdi in mine vrienscap ghelikerwijs dat ic mijns vader ghebode ghehouden hebbe ende wooene in sine minne minne es dat ierste ende dat hooeghste ghebod ende nieman en mach minnen hi en leve in kerstenen ghelooeve den ghelooeveghen sijn alle dinghe moghelec de onghelooeveghe es i brand der hellen wildi de ghebode gods houden soe moetti ghelooeven ende gode betrouwen ende uwe conscientie suveren van sonden na kerstene wet ende ordinantie der heilegher kerken ende ghi moetd goetwillegh sijn ende ghehooersam gode ende uwen prelaten in alle der wisen ende in alle der goeder ufeninghen diere men ghemeinlec pleeght in der heilegher kerken na uwe vermoghen ende na rechter bescheedenheit ende oec na wise ende ghewooenheit goeder menschen daer ghi bi sijt ende na costume des lands daer ghi in wooendt de tiene ghebode seldi leeren ende daer na leven de vij dooetsunden seldi scuwen ende vlien opdat ghi gode niet en verbelght ende helsche pine verdient vast ende viert de heileghe daghe ende sijnt ghehooersam ende bereed in allen goeden dinghen na uwe vermoghen sijt gode ghetrouwe ende uselven in allen goeden werken alse i goet knecht sinen heere tote diesmaels dat hi u weder te heme haelt siet dit es i leven der ghebode gods dat wi alle sculdegh sijn hieromme dienen ons de inghele ons heeren van den nedersten chore alle onse leefdaghe opdat si ons reine ende suver sonder sunde moghen bringhen vore dat anschijn ons heeren ende dit es dat ierste poent ende die nederste wise in een werkende leven ende hiermede gheliken wi den nedersten inghelen in den hemel die gods boden heeten hierna volght dat ander poent i hooegher wech in den werkenden levene dat es onnooesele ghedooeghsamheit onnooeselheit es dochter der karitaten ghedooeghsamheit dat es hare suster ute desen iij dooghden met der ghenaden gods werden alle goede werke ghewracht want si dwinghen ongheordende neighinghe der natueren ende al onderscheet van dooghden es eenvuldegh in onnooesele ghedooeghsamheit want de onnooesele ghedooeghsamme mensche leeft in de vreese ons heeren hi es oetmoedegh saechtmoedegh ende ghehooersam ghenadegh melde in zeden eersam sempel eenvuldegh verduldegh in allen goeden dinghen ghebrooecsam want hi es leerlec ende de scolier ons heeren altoes ontfaende van gode discipline ghewareghs vreden siet alse ghi aldus gheordent sijt in dooghden soe hebdi dat ander poent dat wi gheliken den ertschen inghelen in den anderen chooer die ghebieden ende heerscap hebben boven alle de inghele in de nederste ordene der ierster iherarchyen ende alsoe sidi verhaven boven alle de menschen die leven in de nederste ordene goeder werke daer men in behouden mach sijn hierna volght dat derde poent daer al werkende leven dat gode behaeght in volbracht werdt siet alse een eenvuldegh mensche de wet ende de ghebode gods houdt ommedadt god wilt ende ghebiedt niet van costumen noch van nooede soe es hi goed ende behaeght gode in de nederste ordene van levene ende alse hi dan ghehooeght ende ghechiert wert van binnen met menechfuldeghen dooghden omme gode te ghelikene ende sinen inghelen ende allen heileghen ende allen goeden menschen ende omme eersamheit der dooghde ende haet der sonden ende oec omme eewegh leven ende vrede van conscientien ende omme de blisscap ende de welheit die hi ghevuelt in ongheveinsden levene in desen behaeght hi gode vele bat dan de ghemeine menschen in den nedersten chooer maer wanneer dat hi boven alle goede werke van buten ende alle inwendeghe dooghde van binnen sine ooeghen opheft aensiende sinen god in trouwen ende in kerstenen ghelooeve heme meinende ende minnende boven alle ding ende daerbi blijft ende dat ufent boven alle ding soe heeft hi dat derde poent daer al werkende leven in volmaect es ende hi ghelijct oec wel den inghelen in den derden chooer in der nederster ierarchyen die heeten dooghde want alle dooghde sijn volmaect alse de mensche die gode offert ende hem meint ende mindt boven al siet dit es een volmaect werkende leven met drien ordenen die ons leiden in dat eewegh leven hooeghere ende hooeghere na dat wi in gratien verdienen ende weerdegh sijn vore dat anschijn ons heren hebdi dit leven in u bevonden ende wildijt behouden ende besitten soe moetdi ledegh sijn ende sonder sorghe uws selfs ende alre creatueren ende ghi en mooght u selven niet behaghen in eenegher wijs maer ghi selt gode aensien meinen ende minnen ende ufenen ende sine eere begheeren boven alle ding alsooe mooghdi bliven ghestadegh ende wooenende vore sijn anschijn in eewegher weerdegheit want men vendt vele menschen die henselven behaghen ende wanen grooet sijn van levene ende verhaven vore gode ende nochtan dolen si in vele poenten want die onghelaten ende onghestorven sijn haersselfs in der natueren si sijn oec onverhaven ende ongheleeft in der ghenaden ende ongheufent voere de weerdegheit gods ende al eest dat si verstendegh sijn ende subtijl in redeleken lichte si behaghen henselven ende si begheeren anderen menschen te behaghene ende dit sijn afkeere van gode ende principale wortelen van allen sunden ende hierute comt dat si begheeren boven andere menschen te sine ja boven alle menschen mocht hen werden si en sijn niemene ghevolghsam van gronde maer si begheeren dat alle menschen haren goetdunkene ghevolghsam sijn want si sijn krighelegh ende eenwillegh altoes dunct hen dat si recht hebben jeghen ieghenwelken die hen contrarie es si werden lichte gherenen ghestooert toornegh haestegh scalc slachghelec ende onweerdegh in waerden in werken ende in ghelate ende hieromme sijn si onvredeleec mede te wandelenne si sijn henselven oec onvredelec van binnen want si merken nauwe ende ordeelen vele andere menschen ende hen selven niet ende hieromme hebben si vele suspicien vele invalle ende onunste van mesmoghene anchel ende inwendeghe onweerde op andere menschen die hen niet en ghenueghen ende hierin werden si selve ghequelt ende ontsaedt van binnen hen dunct dat si alle ding bat weten ende bat doen dan ieman anders si willen leeren wisen berespen ende kalenghieren andere menschen ende van niemene en willen si gheleert ghewijst noch berespt sijn want hen dunct dat si de wijste van der werelt sijn si drucken ende versmaden gheerne deghene die onder hen sijn ochte die hen ghelijc sijn ende hen gheene eere en doen ochte die van hen niet vele en houden si knitsen ende schelden nijdscheernegh stuer ende suer van moede sijn si dicwile want si darven der zalven des heileghs gheests van binnen dat voorspreken nemen si gheerne onder andere goede menschen want hen dunct dat sijs weerdegh sijn vore ieghenwelken te sprekene want in hare ooeghen sijn si de wijste die leven si bedecken hare hooeverde met ooetmoedeghen wisen ende hare nidegheit met eenen schine der gherechteghheit si sijn maeghhoud ende vriendhoud denghenen diese smeeken ende die hen goedertieren sijn si sijn becommert onleedegh ende sorfhertegh met dien dinghen die si te berechtene hebben si verbliden ende verdrueven van lieve ende van leede erdscher dinghe ghelijc der werelt diese priist ochte lachtert vore hare ooeghen hi wert wel gheware wat si sijn anxt ende sorghe hebben si haers selfs van siecheiden van stervene van hellen van vagheviere van den ordeele gods ende van sijnre gherechtegheit si sijn curioos in henselven ende hieromme hebben si twivel ende vreese van allen dinghen die gheschien moghen want si minnen henselven onordelec niet om gode noch toe gode ende hieromme sijn si blooede in der natueren onvri ende onbewandelt vore gode ende si hebben vele vremder sorghen ende vreesen van tijdleken dinghen die weerelec sijn si ontsien quaed heerscap dat es dat men hen lijf ende goed nemen mach dat men hare goed stelen onthouden qualec betalen sal dat si arm ellendegh ende versmaedt selen werden oude ende kranc ende sonder trooest van vrienden ende van erdschen goede dit sijn vremde sorghen ende sotte die veroudde ghieregheit voeden ende selken ute sinen senne bringhen in ordenen ende in gheesteleken state vendt men oec dese ghelike ende dat sijn deghene die noch eighenswillen sijn ende onghestorven haersselfs die ontsien dat eenegh overste ochte eenegh prelaet binnen haren levene comen mochte diese drucken ende versmaden soude ende hen dunct dat si dat niet en souden connen gheliden want si peinsen aldus van iemene die hen contrarie es ochte die man mijn prelaet worde hoe soudic heme onderdanegh ende ghehooersam connen ghesijn hi en heeft mi niet lief hi soude mi drucken ende versmaden waer hi mochte ende alle die sine vriende waren die soudens met hem sijn ende jeghen mi ende van desen anxte verwandelt hen hare hertebloed ende werden onverduldegh ende spreken in henselven aldus dit en mochtic niet ghedraghen ic soude minen sen verliesen ochte ic moeste den clooester rumen siet dit sijn sotte vreesen ende ongheordende wijsheit ende voorsienegheit die ute eenen hooeverdeghen gronde comt maer worden si selve prelate si souden drucken ende versmaden alle die hen contrarie waren ende haren goetdunkene niet volghen en wouden want hen dunct dat si bat ende wijsselekere regeren ende ordineren souden alle ding dan ieman anders ende hieromme kalengieren si dicwile hare prelate ende deghene die ambachte hebben in hare herten ende oec vore deghene die si weten dadt gheerne hooeren nooede hooeren si iemene prisen die bi hen es want hen dunct dat sijs te menre gheacht sijn van niemene en ghelooeven si hooeghere leven boven dat si selve in hen ghevoelen ende verstaen siet dit sijn menschen die wanen sijn wijs ende vroed boven alle menschen die bi hen sijn nochtan sijn si onheblec ende ongheordent ghewareghe heilegheit te vercrighene ende hier omme ieghenwelc prueve ende merke ende ordeele sinen gheest ende sine natuere ochte hi eenegh poent van allen desen in hem ghevoelt ochte vendt dat moet hi verdriven ende verwennen sal hi ghewareghe heilegheit emmermeer vinden wi moeten sterven den sunden selen wi gode leven wi moeten onverbeelt sijn ende onghehouden van lieven ende van leede selen wi dat rike gods sien onse herte ende onse begheerte moet ghesloten sijn vore erdsche dinghe ende gode gheopent ende eeweghen dinghen selen wi gods ghesmaken wi moeten al de werelt laten ende met gode minnen ende haten selen wi gods gheweldegh sijn wi moeten ons selfs vertyen sal de gheest gods in ons ghedyen die ons van allen dinghen sal vryen soe moghen wi boven alle hemele sijns lyen ende eenegh met hem sijn sonder partyen dan selen wi hem ghebenedyen ende in vreden hooeren de hemelsche melodyen met iiij paer noten in meneghfuldeghen thone onse hemelsche vader heeft ons eewelec gheroepen ende vercoren in sinen gheminden sone ende hi heeft onse namen ghescreven met den vinghere sijnre minnen in dat levende boec sijnre eewegher wijsheit ende wi selen hem eewelec antwerden met al dat wi vermoghen in eewegher weerdegheit ende hier beghinnen alle sanghe van inghelen ende van menschen die nemmermeer vergaen en selen de ierste maniere van sanghe dat es minne te gode ende tote onsen evenkersten daeromme sand de vader sinen sone dat hi ons dien sang leeren soude want die dien sang niet en kan hi en mach ten hemelschen chooere niet gaen want hi en heeft const noch chooerkleed ane daeromme moet hi altoes buten den hemelschen chooere bliven jhesus cristus onse eeweghe minnere doe hi ontfaen was in den weerdeghen lichame sijnre moeder doe sang hi in den gheeste glorie ende eere sinen hemelschen vader ende raste ende vrede allen menschen die goets willen sijn ende dat selve liedeken songhen de ingle in der nacht doe hi gheboren was van der maeght marien sijnre moeder ende des ghedinct de heileghe kerke ende singt dit liedeken sunderlinghe in beide dese feesten want gode minnen ende den evenkersten toe gode om gode ende in gode dat es de hooeghste stemme ende de blijdste die men singhen mach in hemel ende in erde aert ende const van desen sanghe dat es de heileghe gheest cristus onse kantere ende onse overmeester heeft ons ghesonghen van beghinne ende hi sal ons voorsinghen eewelec den sang van trouwen ende van eewegher minnen ende wi selen hem alle navolghen met al dat wi vermoghen beide hier ende in de chooere der glorien gods ghewareghe ongheveinsde minne es de ghemeine sang dien wi alle connen moeten selen wi te chooere gaen met den inghelen ende met den heileghen in dat rike gods minne es wortele ende ooersake alre dooghde van binnen ende si es chierheit ende i ghewaregh vertooenen alre goeder werke van buten minne es leven ende looen haersselfs ufeninghe van minnen en mach niet dolen die heeft ons cristus vore ghegaen gheleert ende gheleeft met allen den sinen die moeten wi alle navolghen willen wi met hem salegh sijn ende behouden bliven dit es de ierste maniere van hemelschen sanghe die de wijsheit gods leert overmids den heileghen gheest alle haren discipelen die hare ghehooersam sijn hierna volght de andere maniere van hemelschen sanghe dat es ongheveinsde nederheit die niemen verheffen noch bedrucken en mach want si es wortele ende bodem sonder grond van allen dooghden ende van allen gheesteleken ghestichte ende si houdt tenuere ende slote van allen hemelschen sanghe ende si concordeert met allen dooghden want si es mantel ende chierheit der caritaten ende si es de suetste stemme die men singt vore de ooeghen gods hare thone sijn soe gratioos ende soe treckende dat si de wijsheit gods nedertrocken in onse natuere want doe maria sprac siet hier de dierne gods mi gheschie al dat god wilt doe waert god alsoe verwonnen dat hi de ooetmoedeghe stad marien vervullen woude met sijnre eewegher wijsheit ende alsoe es hooecheit worden nederheit want de sone gods heeft hem ghenedert ende eens knechts forme aenghedaen ende ons ghehooeght in eene godleke forme ende hi heeft hemselven gheooetmoedeght ende ghenedert onder alle menschen ende hi heeft hemselven versmaedt ende ons ghedient al tote der dooet ende hieromme wildi hem gheliken ende navolghen daer men singt den sang ongheveinsder ooetmoedegheit soe moetti uws selfs vertyen ende versmaden ende minnen ende begheren versmaedt ende ongheacht ende onbekindt te sine onder alle andere menschen want ooetmoedegheit blijft ongherenen van lieve ende van leede van eeren ende van scanden ende van al dien dat si selve niet en es ende si es de hooeghste gave ende dat scooenste juweel dat god gheven mach der minnender zielen beneden hemselven si es volheit van alre gratien ende van allen gaven die in hare wooent hi es een met hare ende hi heeft vonden eeweghen vrede hierna volght de derde maniere van hemelschen sanghe dat es alse wi vertyen eighenswillen ende alre eighenheit ende onse natuere onvergheven in den liefsten wille gods al te dooeghene ende te lidene dat hi op ons ghestaden wilt ende al es de natuere bedrueft die dat cruce draeght ende onsen heere navolght al tote der dooet de ghest es blide die alselke vriwilleghe offerande doet ende al eest dat onse natuere nu weent ende klaeght alse wi swaerlec verladen sijn wi selen ons noch verbliden in de glorie gods alse ons jhesus de tranen afdrooeghen sal ende sal ons tooenen dat hi ons heeft ghecocht jeghen sinen vader met sinen heileghen bloede ende betaelt met sijnre dooet dan selen wi met hem singhen dat liedeken dat met willeghen dooeghene verdient es dat menscheleker natueren alleene toebehooert ende niet den inghelen ende nadat de martilie arbeit ende dooeghen grooet ende menechvuldegh gheweest heeft daer na sal glorie looen ende eere menechvuldegh sijn ende cristus sal onse kantere sijn die ons voorsinghen sal want hi es prinche ende vorste van allen vrien dooeghene dat ie gheleden wart van minnen in de eere gods ende sine stemme es soe claer soe glorioos ende luudt soe wale ende hi can soe wale hemelschen sang die thone ende die floruere ende sijn discant wi selen alle met heme singhen danken ende loven sinen hemelschen vader diene ons heeft ghesandt cristus moeste dooeghen ende alsoe comen in sine glorie ende hieromme moghen wi gheerne dooeghen opdat wi hem gheliken ende navolghen in sine glorie ende in die glorie sijns vader daer hi een mede es in een ghebruken des heileghs gheests daer selen wi alle singhen in den name ons heeren jhesu cristi ieghewelc sunderlinghe in sinen gheeste na dat hi verdient heeft ende vore gode weerdegh es hierna volght de vierde maniere van hemelschen sanghe de inneghste de edelste ende de hooeghste dat es ghebreken in den love goods onse hemelsche vader es ghieregh ende melde sinen gheminden die verhaven sijn in den gheeste ende wandelen vore sine anschijn dien gheeft hi meldelec sine gratie sine gaven ende sine ghiften ende eischt ieghewelken sunderlinghe dat hi heme antwaerde met danke ende met love ende met allen goeden werken na dat hi ghegaeft es van buten ende van binnen want de gratie gods en werdt niet ghegheven idelec noch te vergheefs eest dat wi haers warenemen si vloeyt ende gheeft altoes al dies wi behoeven ende si eischt ons weder al dat wi vermoghen ende tusschen dese twee werden alle dooghde gheufent sonder dolen maer boven alle werke ende ufeninghe van dooghden soe vertooent onse hemelsche vader sinen sunderlinghen gheminden dat hi niet alleene en es ghieregh ende melde in eisschene ende in ghevene maer hi es selve ghieregheit ende meldheit want hi wilt ons hemselven gheven ende al dat hi es ende hi wilt dat wi ons heme wedergheven met al dat wi sijn ende aldus wilt hi temale onse sijn ende dat wi temale sine sijn ende nochtan blijft ieghewelc al dat hi es want wi en moghen niet god werden maer wi sijn gode gheeeneght met middele ende sonder middel wi sijn heme gheeeneght overmids sine gratie ende onse goede werke hi leeft in ons ende wi in heme overmids underlinghe minne dat es sine ghenade ende onse dooghde wi sijn heme ghevolghsam ende eenswillen met heme in allen goede sijn gheest ende sine gratie werct alle onse goede werke eighelekere dan wi selve doen sine gratie in ons ende onse minne te heme dat es een werc dat wi underlinghe te gadere werken onse minne te gode dat es dat hooeghste ende dat edelste werc dat wi ghevoelen moghen tusschen ons ende gode de gheest gods eischt onsen gheeste dat wi gode minnen danken ende loven na sine edelheit ende na sine weerdde ende hierin ghebreken alle minnende gheeste in hemel ende in eerde si werken hen ute ende vallen alle in onmacht vore de grondelooese hooegheit gods ende dit es dat edelste ende dat hooeghste middel tusschen ons ende gode hier es de gratie gods volmaect met allen dooghden boven dit middel sijn wi gode gheeeneght sonder middel boven gratie ende boven alle dooghde want boven dit middel hebben wi dat beelde gods ontfaen in de levendegheit onser zielen ende daer sijn wi gode gheeeneght sonder middel nochtan en werden wi niet god maer wi bliven altooes gode ghelijc ende hi leeft in ons ende wi in heme overmids sine gratie ende onse goede werke aldus sijn wi gode gheeeneght sonder middel boven alle dooghde daer wi sijn beelde draghen in dat overste onser ghescapenheit nochtan bliven wi altoes in onsselven heme ghelijc ende gheeeneght overmids sine gratie ende onse dooghtsamme leven ende aldus bliven wi gode eewelec ghelijc in gratien ende in glorien ende boven ghelijc een met heme in onsen eeweghen beelde de levende eenegheit met gode es in onsen wesene wi en moghense niet begripen verhalen noch hervolghen si speelt al onsen crachten vore ende eischt ons een te sine met gode al sonder middel ende dit en konnen wi niet gheleisten ende hieromme volghen wi heme na in eenen ledeghen sine ons wesens in dit ledeghe sijn rast ende wooent de gheest ons heeren met allen sinen gaven hi gheest sine gratie ende sine gaven in alle onse crachte ende eischt ons minnen danken ende loven ende hi wooent selve in onsen wesene ende eischt ons ledecheit ende i te sine met heme boven alle dooghde ende hieromme en connen wi niet ghedueren in ons met goeden werken noch boven ons met gode in ledegheiden ende dit es dat inneghste spel van minnen de gheest ons heeren es i eewegh werc gods ende hi wilt dat wi eewelec werken ende heme gheliken ende hi es oec raste ende ghebruken des vaders ende des soons ende alle sijnre ghemindere in eewegher ledegheit dat gebruken es boven onse werken wi en moghens niet begripen ende onse werken blijft altoes beneden ghebrukene wi en moghent int gebruken niet bringen in den werkene ghebteken wi altoes wi en connen gode niet gnoegh gheminden in den ghebrukene es ons gnoegh wi sijn al dat wi willen siet dit es de vierde maniere van hemelschen sanghe ende oec de edelste die men ufent in hemel ende in erde maer ghi selt weten dat god noch inghele noch zielen niet en singhen met lijfleken stemmen want si sijn gheeste si en hebben noch ooeren noch mond noch tonghe noch strote noch kele sang mede te formeerne nochtan sprect de heileghe scriftuere dat god sprac tote abrahamme moysesse tote den patriarken ende tote den propheten in menegher wijs met senleken waerden eer hi menscheit anenam ende de heileghe kerke tuught dat de inghele selen singhen sanctus sanctus eewelec sonder inde ende de inghel gabriel brachte onser vrouwen boodscap dat si soude ontfaen den sone gods van den heileghen gheeste ende de inghele voerden sente mertens ziele in den hemel met sanghe maria magdalena wart ghespijst ende ghevoedt alle daghe met der inghele sanghe ende hier omme goede gheeste ende quade ende zielen die moghen hen vertooenen den menschen in wat formen dat si willen alsoe verre alst god ghestaden wilt maer des en es gheene nooed in den eeweghen levene want wi selen aensien met onsen verstendeghen ooeghen de glorie gods alre inghele ende alre heileghen int ghemeine ende ieghewelcs sunderlinghen looen ende glorie in alre wijs dat wijs begheeren maer in den lesten daghe ten ordeele gods alse wi verresen sijn met onsen gloriosen lichamen overmids de cracht ons heeren selen onse lichamen wit ende blickende sijn alse de snee schinende claerre dan de sonne doorschinegh alse een cristael ende ieghewelc sal sijn teeken hebben in eeren ende in glorien na alre wijs dat hi gheleden ende ghedooeght heeft in martilien ende in anderen dooeghene willeghlec ende vrilec omme de eere gods want alle dinghe selen gheordent sijn ende ghelooent na de wijsheit gods ende edelheit onser goeder werke ende cristus onse kantere ende ons voorsanghere sal singhen met sijnre glorioser sueter stemmen i eewegh liedeken dat es lof ende eere sinen hemelschen vader ende wi selen alle nasinghen datselve liedeken met bliden moede met claren stemmen eewelec al sonder inde blisscap ende glorie onser zielen sal vloeyen in onse senne ende dore alle onse lede ende wi selen ons underlinghe aensien met gloriosen ooeghen hooeren ende spreken ende singhen den lof ons heeren met onghebrekeleken stemmen ende cristus sal ons dienen ende hi sal ons tooenen sijn claer anschijn ende sinen gloriosen lichame met allen dien teekenen van trouwen ende van minnen die daer in gheprintd sijn ende wi selen aensien alle de gloriose lichamen met allen den teekenen van minnen daer si gode in ghedient hebben van beghinne der werelt ende al onse senleke leven sal vervult sijn met der glorien gods van buten ende van binnen onse levende herte sal onsteken sijn met berrender minnen te gode ende tote allen heileghen ende alle de crachte onser zielen selen vervult sijn met glorien ende ghegheest met den gaven gods ende met allen dooghden die si ghewracht hebben van beghinne ende boven al dit selen wi ontgheest sijn in de glorie gods die grondelooes es onbegripelec ende sonder mate dierre selen wi ghebruken met gode eewelec al sonder inde ende cristus in menscheleker natueren sal regeren den rechten chooer want hi es dat hooeghste ende dat edelste dat god ie ghemaecte ende te dien chooere behooeren si alle daer hi in leeft ende die in heme leven dander chooer behooert den inghelen toe al sijn si edelre in der natueren wi sijn hooeghere ghegaeft in cristo jhesu daer wi een mede sijn ende hieromme sal cristus sijn de overste bisscop tusschen den chooer der inghele ende der menschen vore den throoen der hooegher mogentheit gods ende hi sal offeren ende vernuwen vore sinen hemelschen vader den almechteghen god alle de offeranden die ie gheoffert worden van inghelen ende van menschen ende die selen sonder onderlaet vernuwen ende altoes ghestadeght bliven in de glorie gods siet aldus selen onse lichamen ende onse senne glorioos ende salech sijn daer wi nu gode mede dienen ghelikerwijs dat cristus lichame glorioos es daer hi gode ende onse mede ghedient heeft ende onse zielen selen sijn saleghe gloriose gheeste daer wi nu ende eewelec gode mede minnen danken ende loven ghelikerwijs dat de ziele cristi inghele ende alle gheeste salegh ende glorioos sijn die gode minnen danken ende loven ende overmids cristum selen wi ons alle ontgheesten in gode ende wi selen een sijn met heme in ghebrukene in eewegher salegheit ende hiermede latic de vijfte trappe van onsen hemelschen grade dit es de seste trappe hierna volght de seste trappe dat es een claer insien puer van gheeste ende van ghedachten dit sijn iij eighenscape der scouwender zielen die comen ende gaen ute eenen levende gronde daer wi gode gheeeneght sijn boven redene ende boven alle ufeninghe van dooghden die dit bevinden sal hi moet alle sine dooghde ende alle sine goede werke gode offeren sonder opsien van eeneghen looene ende bovenal sooe moet hi hemselven offeren ende overgheven in de vrie ghewoud gods ende altoes vooertgaen sonder ommesien in de levende weerdegheit gods aldus moet hi hem bereiden met der gratien gods tote eenen scouwenden levene sal hijt vercrighen sijn uutwendegh senleke leven moet sijn wel gheseedt ende wel gheordent in goeden werken van buten vore alre menschen ooeghen sijn inwendegh leven moet sijn vol gratien vol caritaten ongheveist in rechter meininghen van allen dooghden rike sine memorie sonder commer ende sorghen vri ende los van allen beelden quite sijn ghemuede vrti open ende verhaven boven alle hemele sine ghedachte ledegh sonder ghemerc blooet in gode dat es der minnender gheeste slot daer vergaderen alle puere ghedachten in eene eenvuldeghe puerheit dat es de wooeninghe gods in ons daer nieman in werken en mach dan god alleene die puerheit es eewegh daer en es tijd noch stad vore noch na maer si es altoes jeghenwerdegh bereed ende oppenbaer den pueren ghedachten die daer in verhaven sijn siet daer sijn wi alle een levende in gode ende god in ons dat eenvuldeghe een es altoes claer ende oppenbaer den verstendeghen ooeghen in haren inkeere in puerheit der ghedachten daer es de locht suver ende reine verclaert met godleken lichte daer es insien staren ende scouwen eeweghe waerheit met overformden verclaerden ooeghen daer sijn alle ding eenformegh eene waerheit ende een beelde in den spieghel der wijsheit gods dat dit beelde venden bekinnen ende besitten moghen in onse wesen ende in puerheit onser ghedachten daertoe heeft ons god ghemaect ende alse wi dit aensien ende ufenen in godleken lichte met eenvuldeghen verstendeghen ooeghen soe hebben wi een scouwende leven maer hiertoe behooert noch i poent dat es puerheit van gheeste want eene ledeghe onghebeelde ghedachte een claer scouwen in godleken lichte ende i puer verhaven gheest vore gods ansichte dese iij te gadere sijn i ghewaregh scouwende leven daer nieman in dolen en mach want de puere gheest es altoes neighende ende navolghende den claren verstane met blooeter minnen in sijn beghin ende onse hemelsche vader es beghin ende inde alles ghewerdens in heme beghinnen wi al goed met blooeter ghedachten in onghebeelden ghesichte in sinen sone aensien wi alle waerheit met verclaerden verstane in godleken lichte in den heileghen gheeste volbringhen wi al onse werken daer wi ons ontgheesten met blooeter minnen in gods ansichte daer sijn wi los ende ledegh van alre hystorien ende van allen ghedichte dit es een scouwende leven na den hooeghsten ghewichte in elken ooeghenblicke beghinnen ende volbringhen dat sijn der minnen rade ende dit es de seste trappe van onsen hemelschen grade dit is de sevende trappe hierna volght de sevende trappe dat edelste ende dat hooeghste dat men leven mach in tijd ende in eewegheit dat es alse wi boven al bekinnen ende weten in ons bevinden i grondelooes nietweten alse wi boven alle namen die wi gode gheven ochte creatueren versterven ende overliden in eene eeweghe onghenaemtheit daer wi ons verliesen ende alse wi boven alle ufeninghe van dooghden in ons aensien ende bevinden eeweghe ledegheit daer nieman in werken en mach ende boven alle saleghe gheeste eene grondeloese salegheit daer wi alle een sijn ende dat selve een dat die salegheit selve es in haers selfsheit ende alse wi aensien alle saleghe gheeste weselec ontsonken ontvloten ende verloren in hare overwesen in eene wiseloese onbekinde deemsterheit wi selen oec aensien den vader den sone den heileghen gheest drieheit der persone eenen god in der natueren die hemel ende erde ghescapen heeft ende alle creatueren dien selen wi minnen danken ende loven in eewegh dueren hi heeft ons ghemaect tot sinen beelde na sine figuere dat es blisscap grooet den edelen pueren sine godheit die en werct niet si es een sempel ledegh wesen hadden wi die leedegheit met gode beseten soe waren wi ledegheit met heme ende in sine hooegheit verresen soe waren wi boven alle trappen ende hemelsche grade met gode in sine godheit i leedegh wesen ende eeweghe salegheit de godleke persone in vrochtbaerheit haerre natueren sijn een god eewelec werkende ende in de sempelheit haers wesens sijn si godheit eeweghe ledegheit ende aldus es god in den personen ewegh werc ende in den wesene eeweghe ledegheit tusschen werken ende ledegh sijn soe leeft minnen ende ghebruken minne wilt altoes werken want si es en eewegh werc met gode ghebruken moet altoes ledegh sijn want het es boven willen ende begheeren lief in lief behelst in onghebeelder blooeter minnen daer de vader met den sone sine gheminde begrepen heeft in de ghebrukeleke eenegheit sijns gheests boven vrochtbaerheit der natueren daer de vader sprect tote ieghenwelken gheeste in een eewegh behaghen ic ben di ende du best mi ic ben dine ende du best mine ic hebbe di eewelec vercoren siet daer es underlinghe blisscap ende behaghen soe grooet tusschen gode ende sine gheminde gheeste dat si henselven ontgheesten versmelten ende ontvlieten ende werden i gheest met gode in ghebrukene eewelec gheneight in grondeloese salegheit sijns wesens siet dit es eene wise van ghebrukene der levender scouwender menschen noch es eene andere wise die inneghe devote menschen leidet in een ghebruken gods die volmaect sijn in karitaten na den liefsten wille goods dat sijn deghene die haersselfs verlooechghenen ende vertyen ende alre creatueren die si met loste ende met liefden mochten besitten ende al dat god ghescapen heeft alsoe verre alst commer ende hender mochte sijn in hare inwendeghe leven daer si gode in dienen ende hierboven te gode verhaven sijn met herteleker liefden met levender zielen met verhavenen ghemuede boven alle hemele met allen den crachten in berrender minnen met verhavenen gheeste in onghebeelder ghedachten daer es de wet der minnen volbracht ende alle dooghde volmaect daer sijn wi ledegh ende god onse hemelsche vader wooent in ons in volheit sijnre ghenaden ende wi wooenen in heme boven alle onse werken in een ghebruken cristus jhesus leeft in ons ende wi in heme in sijn leven verwinnen wi de werelt ende alle sunden met heme sijn wi opgherecht in minnen tote onsen hemelschen vader de heileghe gheest werct in ons ende wi met heme alle onse goede werke hi roept in ons met luder stemmen sonder waerde mindt de minne die u eeweleec mindt sijn roepen dat es een inwendegh gherinen in onsen gheeste die stemme es vreesseleker dan de donder de blixenen die daerute comen openen ons den hemel ende tooenen ons licht ende eeweghe waerheit de hitte sijns gherinens ende sijnre minnen es soe grooet dat si ons temale verberren wilt sijn gherinen in onsen gheeste roept sonder onderlaet betaelt uwe scoud mindt de minne die u ewelec ghemindt heeft hierave comt grooet ongheduer van binnen ende wiselooes ghelaet al sonder maniere want soe wi mer minnen soe ons meer lust te minnenne ende soe wi meer betalen dat ons minne eischt soe wi meer sculdegh bliven minne en swijght niet stille si roept eewelec sonder ophouden mindt de minne dit es een strijd wel onbekint van vremden sinnen minnen ende ghebruken dat es werken ende ghedooeghen god leeft in ons met sijnre ghenaden hi leert hi raedt hi ghebiedt ons dat wi minnen wi leven in heme boven gratie ende boven onse werken daer wi ghedooeghen ende ghebruken in ons leeft kinnen minnen scouwen ende neighen boven al dit soe leeft ghebruken onse werken dat es gode minnen onse ghebruken dat es ghedooeghen behelst te sine in gods minne tusschen minnen ende ghebruken es onderscheed alse tusschen gode ende sine ghenade daer wi ane gode cleven met minnen daer sijn wi gheeste maer daer hi ons ontgheest ende overformt met sinen gheeste daer sijn wi ghebruken de gheest gods blaest ons ute omme minnen ende omme dooghde werken ende hi trect ons weder in heme omme rasten ende ghebruken ende dit es eewegh leven ghelikerwijs dat wi de locht die in ons es utegheven ende nuwe locht weder inhalen ende daerin besteet onse sterfeleke leven in der natueren ende al es dat sake dat onse gheest ontgheest wert ende sijns wercs ghebrect in ghebrukene ende in salegheiden hi wert altoes vernuwet in gratien in karitaten ende in dooghtsamheiden ende hieromme ingaen in een ledegh ghebruken ende uutgaen in goeden werken ende altoes gheeeneght bliven den gheeste gods dat es dat ic meine ghelikerwijs dat wi onse senleke ooeghen opdoen sien ende weder luken alsoe snel dat wijs niet en ghevoelen alsoe sterven wi in gode ende leven ute gode ende bliven altoes een met gode alsoe selen wi uutgaen tote in onse senleke leven ende ingaen met minnen ende ane gode cleven ende in gode gheeeneght bliven sonder beweeghen siet dit es dat edelste ghevoelen dat wi in onsen gheeste bevenden ochte verstaen moghen nochtan moeten wi altoes opende nedergaen de trappen van onsen hemelschen grade in inwendeghen dooghden ende in uutwendeghen goeden werken na de ghebode gods ende ordinantie der heilegher kerken ghelikerwijs dat vore gheseeght es ende overmids ghelijcheit goeder werke sijn wi gode gheeenecht in sijnre vrochtbaerre natueren die altoes werkende es in drieheit der persone ende al goed volbringt in eenegheit sijns gheests daer sijn wi ghestorven den sunden in eenen gheeste met gode daer werden wi van nuwes gheboren ute den heileghen gheeste utevercorenne sonen gods daer sijn wi onsselfs ontgheest ende de vader met den sone hebben ons behelst in eewegher minnen ende in ghebrukene ende dit werc es altoes nuwe beghinnende werkende ende volmaect hier sijn wi salegh in bekinnen in minnen in ghebruken met gode int ghebruken sijn wi ledegh dat werct god alleene daer hi alle minnende gheeste ontgheest overformt ende verteerdt in eenheit sijns gheests daer sijn wi alle een vier van minnen dat meerre es dan al dat god ie ghemaecte elc gheest es i berrende kole dien god ontsteken heeft in den viere sijnre grondeloeser minnen ende alle vergadert sijn wi eene berrende gloet die nemermeer vergaen en mach met den vader ende met den sone in eenegheit des heileghs gheests daer de godleke persone henselven ontgheesten in eenheit haers wesens in dat grondelooes abys eenvuldegher salegheit daer en es vader noch sone noch heilegh gheest noch gheene creatuere daer en es niet dan eenegh wesen dat es de substantie der godleker persone daer sijn wi alle een ende onghescapen in onse overwesen daer es al ghebruken volbracht ende volmaect in weseleker salegheit daer es god in sinen sempelen wesene sonder werc eeweghe ledegheit wiseloese deemsterheit onghenaemde istegheit alre creatueren overwesen ende gods ende alre heileghen eenvuldeghe grondeloese salegheit maer in der vrochtbaerre natueren soe es de vader een almechtegh god sceppere ende makere des hemels ende der erden ende alre creatueren ende ute sijnre natueren ghebaert hi sinen sone sine eeweghe wijsheit een met heme in der natueren een ander in persone god van gode overmids denwelken alle dinghe sijn ghemaect ende de heileghe gheest de derde persoen die vloeyt ute den vader ende ute den sone die een es met hen beiden in der natueren dat es hare grondeloese minne daer si underlinghe eewelec in behelst sijn in minnen ende ghebruken ende wi alle met hen een leven eene minne ende een ghebruken god es een in sijnre natueren drieheit in vrochtbaerheit drie persone in onderscheede ghedeilt ende die iij persone sijn eenheit in der natueren drieheit in haren eighendoeme der vrochtbaerre natueren gods iij eighenscape dat sijn iij persone met namen ende met onderscheede ghedeilt ende nochtan een in der natueren ende in den werken ieghewelc persoen heeft alheit der natueren in heme ende alsoe es hi almechtegh god in cracht der natueren niet in persoenlec onderscheede ende die iij persoene hebben eene godleke natuere onghedeilt ende daeromme sijn si een god in der natueren niet iij gode in onderscheede der persoene ende aldus es god drie in namen ende in persoenen ende een in natueren ende hi es drieheit in sijnre vrochtbaerre natueren ende die drieheit es eighendom der persone ende eenheit in der natueren ende die eenheit dat es onse hemelsche vader almechtegh sceppere des hemels ende der erden ende alre creatueren hi leeft ende regneert in ons eenheit in drieheit drieheit in eenheit gheweldegh god in dat overste onser ghescapenheit dien selen wi sueken vinden ende besitten overmids sine gratie ende de hulpe ons heeren jhesu cristi in kerstenen ghelooeve in rechter meininghen in ongheveinsder caritaten ende overmids onse dooghtsamme leven ende sine ghenade soe leven wi in heme ende hi in ons met allen sinen heileghen ende alsoe sijn wi alle eene vergaderde eenegheit met heme in minnen ende de vader met den sone hebben ons begrepen behelst ende overformt in eenheit haers gheests ende daer sijn wi met den godleken personen een minne ende een ghebruken ende dit ghebruken es volmaect in dat wiseloese wesen der godheit daer sijn wi alle met gode eene eenvuldeghe weseleke salegheit daer en es noch god noch creatuere na wise der persoonlecheit daer sijn wi alle met gode sonder onderscheet eene grondeloese eenvuldeghe salegheit daer sijn wi alle verloren ontsonken ende otvloten in eene onbekinde deemsterheit dit es dat hooeghste dat men leven ende sterven minnen ende ghebruken mach in eewegher salegheit ende soe wi u contrarie leert dats dooerheit bidt vore denghenen die dit met der ghenaden gods heeft ghedicht ende ghescreven ende vore alle deghene diet hooeren ochte lesen dat ons god gheve hemselven in een eewegh leven amen hier indt dboec van den vij trappen in den hemelschen graed der godleker minnen ghedicht van her janne van rusbroec den iersten priooer van gruenendale