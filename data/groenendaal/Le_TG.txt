hier beghint dboec vanden x gheboden die god bi moyses den kinderen van israel gaf dierste capittel es vanden ghe x gheboden int ghemeyne nv hoert want onse lieue heere ihesus cristus spreect eens sinen lieuen ionghers toe alsoe oec alnoch ghescreven steet in dewangielie mindi my seght hi soe hout mine gheboden van desen woorde soudic gherne een ghemeine leerlec buekelken maken op de x ghebode gods consticse gheraken naden lof gods ende oec na ghemeynen orbore ende na profijt alre menschen salicheit nv op dat alle menschen weten moghen watse sculdich sijn te houdene vanden x gheboden ende oec wat dat elc doen ende laten sal nade wet gods soe willic ons hier ten iersten male de x ghebode gods naden text der letteren vertrecken ia op dat ic ons namaels met heilegher godliker leeringhen daer bi wille verwecken soe es dierste ghebot mint ende oeffent een god dander en swert bi hem niet in v spot terde es dat wij den sabot vieren ende heyleghen selen maer der ioden saterdach dats met ons de sondach oft de soendach worden inder uerwandelinghen tfierde eert moeder ende vader tfijfste es en brinct neghenen man ter doot tseste en stele niet al hadstuus noet want alle ongherechte diefte dats sonde tseuende verbot es en beganc gheen ouerspel ende oec dachtende en doet gheen valsch ghetughe op niemene el dneghenste en beghert oec nimens bedde ghenoet siet hier en nes ons niet allene ouerspel verboden inden lichameliken werken van buten maer ons es oec verboden dat wij metter inwendegher herten niemens anders bedde ghenoet willen noch begheren en selen tienste ghebot es du en sult niet begheren eens anders osse noch sinen esel noch sine dierne noch sinen knecht noch oec negheen goet dat sine es siet ende aldus soe es ons verboden alle ongherechticheit ende dit sijn de x gheboden die moyses ierste ontfinc van gode opten berch van synai want iij esser ons gheboden werkelijc te doene ende vij verboden te latene ende oec gaf moyses dese x ghebode gods vort alden volke ya op dat se met ewelijc gods ende alre gherechticheit pleghen souden ia beide in hemelrike ende in eertrijke soe wie datse hielden ende al noch hout na de wet der minnen gods dat hi ewelijc salich sijn soude hier beghint die bediedenisse vanden iersten ghebode gods hoe dat wi minnen ende oefenen selen enen god ende wat die minne gods ierst inden mensche werct dander capittel nv nemic hier tonser leeringhen dalre ierste ghebot dats nv mint ende oeffent enen god in desen woorden oft in desen iersten ghebode gods soe sijn ons cortelinghe ghegheuen te verstaene iij dinghen die wi hier te hans merken moghen inden iersten daer ons god ghebiedt dat wine minnen selen inden anderen woorde soe ghebiedt hi ons dat wi hem oeffenen selen ende ten derden male soe ghebiedt hi ons een god want dese drie dinghen soe sijn seker alle menschen gode sculdich ende sij moeten oec alle drie te samen staen in elken godminnenden mensche nv merct elc proprieteit bi hem seluen wat de minne werct ende daer na dueffeninghe alse ghelijc na volghende alst der minnen gods betaemt ende ten derden male salic ons leiden op i god ende oec leeren wat dat die eenuoldeghe eneghe eenicheit gods in ons werct daer si es der minnen werc inden iersten tekene der verkiesinghen gods dats datse ons met gode alsoe ouernemelijke vast verbendt ende hecht ya metten eweghen inviereghen brande der minnen gods die de minne selue es siet dat dien bant der minnen nummermeer niemen scoren noch klieuen en mach ya es dat sake alsoe ic eer seide dat wi haestelijc ende snellijc volghen willen al onse leue daghe den anderen tekene dat god hebben wilt van ons ende van alle creatueren soe moeten wi emmer de minne gods dach ende nacht met groten inwendeghen nernsten oeffenen want de minne gods en mach in ons niet staende bliuen sonder werc noch sonder inwendeghe oeffeninghe eest minne sprect sinte gregorius soe wercse groote dinghe want alsoe gheliker wijs alsic eer sprac ende seyde dat de minne gods es een onuerwinlijc ban die ons met gode verbint ende vereneghet sonder middeel siet alsoe gheliker wijs moete wij ouermits werc ende inwendeghe oeffeninghe altoes den bant der minnen van nws vernuwen ende ander werf met gode vereneghen doen ya ouermits lof ende eere ende oec inwendeghe werdicheit die wi te gode hebben ende draghen selen ya bouen alle die dinghe die in hemelrike oft oec in eertrike sijn soe moet emmer god ghemint ende met inwendeghen werkeliken doochden gheoeffent werden ya vanden enen mensche min ende vanden anderen oec meer na dien dat die toe keer onser minnen groot es ende wi oec mede verlicht werden van binnen met ouernatuerliken lichte der gracien ende ghenaden gods maer die mensche die der minnen gods alre decst met minnen waernemen can ouermits inwendeghe bi bliuenheit sonder verroekelosen sijns tijts siet die mensche esser alre best ende oec alre sekerlicst aen ende hier omme soe radic ende leere ic v dat ghi der minnen gods waer nemt bouen in alle dinc want dat ic minne ende minnen mach ende oec ewelijc minnen ende minnen sal dats my ghenoch ende al ya verstaet den sin alsic de minne gods simpelijc bouen redene ende boue allen inwendeghen wisen van oeffeninghe in alrer eenvoldicheit aen sien ende aen scouwen mach want tusschen minne ende minne soe en wert anders niet dan minne met minne gheoeffent want daer es daer es die vader ende die sone ende oec die heileghe gheest elc persone van dese drien met onderscede ende na anderheit sijn gloriose aenschijn tuenet al bloet intreckelijc siet daer houden hen allen doochden onder inden na volghenden redeliken ghemerke want in bloetheit der minnen bouen allen verstandenisse van sinnen siet daer in dier eenvoldegher stilheit gods en mach neghene doocht noch oec negheen inwendich werc gheoeffent werden want die vader tuent ons daer sijn vaderlike intreckende eenvoldeghe aenschijn ende de sone gods ihesus cristus hi vercleert ons daer met sinre ewegher wijsheit ende de heyleghe gheest heft ons ende verheft ons te male bouen ons seluen ende oec bouen alle ghetale der hemelen ende hier omme soe segghe ic v noch ya eenwerf ende anderwerf ende oec derdewerf dat ghi bouen alle dinc mint ende oeffent eenen god want de minne gods seggic noch dats de bant die ons met gode verbint ende oec haer navolghender oeffeninghe die doer den bant der minnen altoes van nws vernyewen ya allen tijt ende oec alle vren alsoe dicwile alse wi ons inkeren ende wi der minnen gods iet vernemende sijn siet soe beruertse ende soe verwecse ons ter enegher enecheit gods wert ende dit es dat derde teken der minnen dat ons gode ghebiedt hem seluen toeffenen ende te minnene eeneghen god want dat alre subtijlste ende oec dat alre diepste intreckenste verborghenste dat enech mensche meer gode gheuoelen oft oec ghesmaken mach beide hier ende inder ewicheit dats ghebrukelijke eneghe raste met gode te besittene bouen alle navolghende beweghinghe mar dier enicheit gods en mach nyemant anders gheuoelen noch ghesmaken dan die ghene die hem seluen ende alle dese menichvoldeghe werelt ouerleden sijn ya ouermids onsen eneghen here ihesum cristum haers selues in gode verloechenen ende verstoruen salich sijn die doode sprect sinte jan ewangeliste in sijne epistole die in gode steruen nu mint seg ic v noch ende oeffent enen god ya di welke di hemel ende eerde ende oec alle dinc ghescapen heeft van niete tiete wildi gode bekinnen ende minnen soe mint gode om hem seluen ende oec om negheenen anderen weder loen ende alsoe sal god selue v loen sijn ende wildi oec gode te rechte oeffenen gheliker wijs dat ghi sculdich sijt te doene soe seldi al uwe werken vrilijc werken ter eeren en ten loue gods beide van buten ende van binnen ouermits onsen eneghen here ihesum cristum ende wildi oec ten derden male in enicheiden met gode inwonen ende rasten soe moeti metten gheeste allen ghescapenen dinghen ende oec alle hemele ende oec alle die ix choere der inghelen ouerliden mint ende oeffent enen god hier beghint dander ghebodt hoe datmen den name gods niet te verghefs noemen en sal dat derde capittele want hier comic op dander verbot dats ghi en selt den name ws heren uwes gods niet te vergheefs ydelijc inden mont nemen ende oec verbiedt ons ihesus cristus alse ghelijc dit selue in dewangelie daer hi sinen ionghers toe sprect ende seide hen ghi en selt seeghet hi te male niets niet sweren ya noch bi den hemele noch bi der eerden noch oec bi dit noch bi dat mae al uwe redene sal sijn ya ende neen ende wat daer ouercomt dat comt van quade acharme dit verbot gods van desen swerene dats alte qualijc ende oec alte scandelijc ghehouden in eerterike ya ghemeinlijc onder tfolc want men vent heden daghes letter goeds eneghen mensche hi en nemt dicwile den name gods te uergheefs ende oec ydelijc inder mont ya alse wel dat vermaledijt gheestelijc volc als dander van menegherhande manieren van sweerene dat iiij capittele maer nv vendic wel v manieren oft vj van sweerne ya emmer deen vele qadere dan dandere nochtan soe vresic datse alle gadere in dootsonden leuen alse ghi hier te hants verhoren selt vander ierster quader paertien dat sijn alle de ghene die bi hem seluen onbedwonghelijc ende oec sonder eneghe noet waer sweeren siet hier omme soe dunct desen sotten menschen datse niet en mesdoen ya omme dat waer es datse sweeren ense niet en lieghen trouwen al wattan al en lieghense niet inden woorden datse waer sweren nochtans lieghense gode in roekeloesheiden sonder noet dander paertie die herde vele es die den namen gods te vergheefs inden mont nemen dat sijn alle deghene die daer vaste voert van ghewoenten dach na dach sonder anxte oft sonder vreese sweeren ende weder sweren ya bi na telken woorde datse spreken soe segghese bi gode ya oft bi onser vrouwen ereen en dicwile soe swerense oec in sduuels name bi allen gods heyleghen ay seker ic vreese dat dese menschen nemmer vre noch tijt son dootsonden en sijn de derde paertie die oec dicwile den name gods te vergheefs ende qualijc ende oec onordelijc inden mont nemen dat sijn eenande menschen die wt gramscape ende oec wt quder haestegher erheit sweren wanneer dat hen enich dinc tonpoente compt oft oec alse men hen yet mesdoet dat hen ieghen es soe sweren se ende hebben te hans gods vergheten eer sijs waer weten ende alsoe verliesense als ic vree se die menschen de gracie gods omme dat se haren quaden inwendeghen haesteghen toren niet en bedwinghen maer die vierde paertien die oec den name gods ondertiden ydelijc inden mont nemen dat sijn wel eenrande gheestelike menschen van habite ya die nochtan eletterken gode vreesen ende ontsien wt natuerliken lichte soe wetense wel datse quaet doen ende nochtans soe laten sijt hen dicwile lichtelijc ontvaren wt onghemerctheit datse sweeren en trouwen datse vele te nauwe dat sijt so letter merken ende so cleine weghen daer si gode met verbelghen moghen ende verliesen te welcken daghen want die selue menschen connen herde wel ende oec herde nauwe merken wie ende waerse den titeliken pennic verliesen oft winnen moghen ende hier omme soe seggic v seker vore waer dat ic vreese wie of wat mensche die lichtelijc vermach bi gode oft bi onser vruwe oft oec bi eneghe sancte te sweren dat die mensche en ghesmaecte nie de gracien gods ouernatuerljc ya ic seggu noch meer were dat sake dat een mensche gods eens ghewaerlijc ghesmaect hadde inden gheeste siet nummermeer en vermochte hi daer nae eens bi gode te swerene nv comic hier echter op de vijfste quade paertie van menschen bina alte quaedst dat sijn die ghene die daer niet allene den name gods te vergheefs noch ydelijc inden mont nemende en sijn mer si nemen oec den name gods alte qualyc ende alte scandelyc ende oec al tonwerdelijc inden mont ya groffelijc ende spitelijc soe versindense gode te haer ewegher verdommessen ende dit sijn duuelike menschen die daer sweeren bider doot ende biden bloede wonden of biden sweete ende biden stronte ende biden eerschate of biden naghelen des heeren god en moets hem op my niet belghen siet dese quade quadien die alder lachterlijc sweeren blaspheminghe gode die sundeghen allen wt eighenre quaetheit in den heileghen of teghen den heileghen gheest ende dits die vermaledide sunde daer oec onse heere ihesus cristus af sprac in dewangelie daer hi segt die teghen my of teghen minen vader mesdoen het wert hen vergheuen mer die blasphemie die men doet inden heileghen gheest dat en wert niet vergheuen in dese werelt noch oec in dandere dats te verstane spreken de heileghen gods in tfegheuier dat es dandere werelt daerse niet en moghen comen die blaspheminghe spreken wt eighenre quaetheit teghen den heileghen gheest ende oec en pleghen die vermaledide menschen ya die van soe quaden scandeliken eden sijn selden eneghe wile te bekeerne maer si bliuen gherne datse sijn ende daer omme soe behoert hen te gane in dat helsche eweghe vier maer van vij manieren van sonden die alle gheschien wt quaetheit teghen den heileghen gheest de vste capittele maer nv vendic cortelijc af te sprekene vij manieren van sondeliker quaetheit die alle gheschien wt eighere quaet heit teghen den heileghen gheest dierste sunde inden heileghen gheest es alsoe ghi hier te hans vore hebt verhoert van alden ghenen die quade blasphemien sweeren dat sijn duuelike menschen die gode ende oec onsen eneghen heere ihesus cristus scandelijc ende onwerdelijc verwiten van sijnre passien ende van sijnre heilegher doot die hi vore ons armen sondaers van puere minnen aen dat heileghe ghebenedide hout des crucen ghedoghet ende gheleden heeft want ic seggu seker vore waer dit wie oft wat menschen die lichtelijc vermach sonder anxte ende sonder alle vrese ene ontemelike eet te swerne siet die mensche soude haestelijc talre andere quaetheit bereet sijn want blasphemie es een beghincel ende een fondament van alre quaetheit hier wt soe onsprinct dander sunde teghen den heileghen gheest dat es wie of wat menschen die ene onwerdighe eet vermach te swerne ya om niet of een cleine dinc siet die versmaedt oec lichtelijc den dienst der heilegher kerken ende oec alle goede gheestelike dinghen es hi onachsam te hoorne ende al ware oec dat sake datse iet goets hoerden die liede sy en werkenre niet na maer si latent varen recht als oft de dienst der heilegher kerken anders niet dan al sotheit ende ghedwaesheit en ware ende hier wt soe porret echter die derde vermaledide sonde teghen den heileghen gheest dats te verstane wie dat den dienst der heilegher kerken verroekeloost ende versmaedt ende veronwerdicht siet die liede versmaden ende scandeliseren oec gherne andere goetwilleghe menschen ende dunct hen haer goede leuen puere sotheit sijnde vander vierder sunden teghen den heileghen gheest willic v ghewaghen dat sijn eenrande vermaledide menschen die gheestelike nidicheit draghen dats wanneer dat ic ochte ghi iet benijdt oft veronwerdeghe alsic sie ende verneme dat god i anderen mensche soe sonderlinghe ende soe goedertieren es bouen mi siet dats groffelijc gheestelijc ghesondecht inden heileghen gheest want wats merre sonde dan dat een mensche de werken des heilichs gheest benijdt want vieme oft wat menschen dien god sine ghichten oft oec sine hemelsche gracie in sent wies soudic my daer af beclaghen want my god negheen onrecht en doet want ic weet wel seker dit ware dat sake dat hen alle menschen alsoe gheheelijc ende alsoe edelijc te gode keerden als ic selue deere en den lof gods ende oec alre menschen salicheit begheert hebbe alte volbringhene ende alte voldoen in onsen eneghen heere ihesu cristo siet soe souden alle menschen ende elc na sine noet euen ghelijc ontfaen ende waeromme soudic my dan beclaghen oft enen anderen gheestelijken mensche beniden want god doet ende voldoet altoes sonder onderlaet dat sine dade wi altoes donse ende omme alle nidicheit af te legghene soe versprac oec onse heere ihesus cristus in dewangelie vanden wijngaerdere die onghedoechsame haerde menschen die daer muermu rerenden ende seiden hen als es v oghe scalc en magic niet doen dat ic wille ende hier bi soe seggic v wildi ende seldi alle nidicheit verdriuen ende uerwennen soe moeti emmer allen menschen goeds onnen alsoes hen god an nv voort vander vijfster sunden die echter gheschiet ende gheualt teghen den heileghen gheest dats te verstane also men selkerrande menschen vent die soe ouerquaet ende soe uerkeert sijn datse niet allene alle sonden en doen noch en beghaen alsoes haer natueren ghelost mer si sijn daertoe soe siere verhaert ende versteint in hare oude quaetheit datse neghene sonde voor sonde en willen rekenen noch si en achten negheen quaet voor quaedt mer in al haer quaetheit soe glorierense ende behaghense hen seluen daer in met beroemeliken woorden ende dese glorieringhe dat hen de mensche beroemt sire quaetheit es dicwile mer sonde dan de sonde in haer seluen es die de mensche vore ghedaen heeft ende des nemt een ghedinckenisse want ic sedt alsoe dat ic eenen mensche mesdaen of ghesleghen hadde ende were oec dat sake datic my dies oec beroemde voor ander liede siet dat soude minen viant moch toornen ende vergrammen maer es dat sake dat wi mesdade sonderen sijn vore doghen gods alse wi oec sijn soe laet ons oetmoedelijc sueken ghenade ende god sal ons ontfermmen dat wetic wel echter vander sester sonden die oec swaerlijc ghedaen ende begaen wert teghen den heileghen gheest dat sijn alle dieghene die daer sondeghen op gods ontfermherticheit ende op sijn ghenadicheit ya ende peysen al doense nv quaedt ende sonde dat god namaels al vergheuen soude ay seker dit sijn wel sotte duuelike menschen want god es emmer alse wel gherechtich alse ontfermhertich es want alsoe eighelijc behoort gode dat een toe van natueren als dat andere want ontfermherticheit en dooch emmer niets niet sonder gherechticheit ende hier omme soe seggic v dit wie oft wat menschen die allene ane willen sien gods ontfermherticheit ende hen daer op verlaten ende niet merken sine gherechticheit siet die verkeerde menschen dolen alle gadere ende hier bi soe radic elken mensche dat hem niemen en verlate al quaedt doende op gods ontfermherticheit want es god een gherecht richtere soe behoert hem alse wel dat quade te wrekene ende toordeelne na sire gherechticheit alse hem tgoede behoort te lone na sine ontfermherticheit nv vorwert vander seuenster sonden die gheschiet inden heileghen gheest ende dese sunde settic ane ons alre anxtelijcste dat sijn alst ten lesten ende ter doot wert gheet die ghene die in despercien dats in meshopen slaen ende vallen alse waer bi datse haer sonde mere ende anxtelikere groot achten ya bouen gods ontfermherticheit mer dits bat ongheloue dan een sonde inden heileghen gheest want siet dits wel van binnen te gheuoelene die alre meeste pine daer enech mensche in desen leuene toe comen mach dats in mestrouwene ende in wanhopen te slaen vander ontfermherticheit gods want enen mensche die in disperacien ende in wanhopen sleet siet hem es alsoe qualijc ende oec also anxtelijc van binnen te moede ya dat hem te rechts god noch nyemant ghehelpen noch vertruesten en can noch en mach want meshope seldi weten comet enen mensche die sijn leuen heeft bracht tenen quaden inde van iiij dinghen dierste es dat hem god van binnen wert onttrocken ende verborghen met alre sire hemelscher ghenaden dander es dat daer na de duuelen comen met haren ghesellen ende wille de ziele ter hellen wert quellen terde es wanneer de mensche aldus gode heeft verloren ende oec ten anderen male de duuele toe comen sijn siet dan tusschen dese twee grouelike tekene soe openbaert ende vertoent haer die wrakelike gherechticheit gods inden mensche ya sonder alle ontfermherticheit ende oec ten vierden male alse ghelijc deen metten anderen soe werden desen onthopenden menschen alle sine quaetheit sijnre sonden die di mensche ye ghedede oft ghewrachte in enen corten oghen blicke tenen male van binnen vertuent ende gheopenbaert in ene quade duueleke donkere vermalendide consciencie siet ende daer en wert rechts die mensche anders niet bekinnende dan eweghe helsche deemsterheit dier nv noch nummermeer ende en wert want dat hemelrike es den armen sonderen vore besloten mer die helsche helle es hem open ende ontploken de duuele sijn altoes gherech ende bereet ende trecken de ziele in haer helsche leet de quadicheit der sunden die sal daer oec ewelijc ende emmermeer werden ghewroken want de helle blijft altoes onghe broken ende wide ontplolken teghen alle die ghene die daer sundeghen inden seuen manieren des heylichs gheest na dat ic v vore cont hebbe ghedaen soe was ende es dierste sunde teghen den heyleghen gheest ghedaen blasphemie dandere die de heileghe kerke oft haeren dienst onwerdelijc veroekelosen de derde es die gheestelike menschen versmaden oft haer goede leuen voer sotheit houden de vierde sunde es datmen die gheestelike gauen gods benijdt in enen anderen mensche de vijfste es dat salle menschen negheen quaedt voer quaedt noch sunde voer sunde en willen achten maer de seste dat sijn die ghene die al quaet doende hopen op gods ontfarmherticheit ende oec de seuenste daer men alle quaetheit in beslut ochte besluten mach dat sijn die gheene daer ic eer af seide die in desperacien dats in meshopene slaen ende vallen vander ontfermherticheit gods ya datse hare sonden soe groot achten ende soe swaer weghen dat hen dunct datse gode onmoghelijc sijn te vergheuen nv op dese materie en willic nemeer bliuen mer ic wille ons vorwert van den iersten x gheboden gods leeren ende bescriuen want ghi hebt voore wel verhoert hoe dat ghi selt minnen ende oeffenen enen god ende oec en sweren bi hem niets niet in v spot hier beghint dat derde ghebodt hoe datmen vieren sal den sabaoth dat es den sondach dat vi capittele ende alsoe comic hier op dat derde ghebot dat god den ioden in doude wet hiet ende gheboot dat si den saboth vieren ende eeren ende heyleghen ende oec rasten souden van allen wtwendeghen grouen werken maer der ioden saboth seggic noch die es ons verwandelt na kersteliker wet opden sondach oft opden soendach want gheestelijc ende ouernatuerlijc te merkene soe es de sondach also vele ghesproken als de soendach dat wi met gode ende tusschen ons ende gode versuenen ende peys ende vrede maken souden van dinghen die wi alde weke teghen gode mesdaen hebben ya also dat wi ons emmer iet versuemt ende besmet hebben in ydelikere roekeloesheit sine ghebode te houdene want en nes negheen mensche soe heylich noch soe volmaect in desen leuene noch oec in desere verganckeliken tijt hi en versuemt hem emmer yet inden gheboden gods te houdene ya ten alre mensten in dagheliken sonden soe si wi alle ghemeinlike besmedt ende ghehouden ouermits menscheliker crancheit ende oec ouermits dat wi ons seluen dicwile willens ende wetens versuemen ende ontgaen in ertschen menscheliken dinghen ya gheliker wijs dat oec onse lieue here ihesus cristus sprac ende seide tot marten marte marte du best soorchsam om vele dinghen oft om messelike dinghen mer eens es noet marie v sustere heeft dat beste deel vercoren ende dat en sal van haer niet ghenomen werden nv merct want seker consten wi dit beide wel te gronde verstaen ende begripen ya waer omme ende bi wat saken dat onse heere ihesus cristus maerten berespte ende marien loofde ende prees siet dies waer ons sere noot dat wi goet cleer ondersceet hier op hadden ya wat onse heere ihesus cristus eighelike ende oec indelijc daer met meint want men vint vele gheestelike menschen die in beiden leuene dolen ende noch een noch andere en verstaen te rechte want tusschen werkende leuen ende scouwende leuen soe gheualt menegherande sotte weringe onder gheestelijc volc mer doch soe seldi weten nv merct den sin dat onse heere ihesus cristus daer omme noch daer af maerten niet en beschout noch en berespte omm datse goede wtwendeghe wercken wrachte noch oec omme datse hem seluen ende sinen apostelen dienden want dat was een goet werc van ontfermherticheit dat maerte onse heere ihesus cristus coocte ende hem diende van liffeliker spisen ende hier omme soe seggic datse cristus vanden werke niet en calengeerde mer cristus beschoutsche daer af ende berespese oec mede om dat si te soorchsam ende oec te seere becommert ende verladen was van herten inden werken ende daer omme soe bleefse oec wtsin nich ende menichvoldich want si achte huer werke te groot ende hier omme soe muermurerese ieghen marien magdalenen haer sustere ghi selt oec weten ten anderen male dat onse heere ihesus cristus een helwert noch oec een penwert magdalenen niets niet en loofde noch en prijsde ya om datse van wtwendeghen grouen werken ledich was ende ledich stont mer onse heere ihesus cristus hi louese ende preesse vanden binnensten inwendeghen ouernatuerliken werken om datse gode door alle menichuoldicheit eenichlijc sochte ende minde ende bekinde na sire heilegher godheit siet ende alsoe spijsde ende voede maria magdalene onsen here ihesum cristum met gheesteliker inwendegher hemelscher spisen die eewich bleef in hare ziele ende oec noch doet in alle die vrie wtvercorne menschen die onsen heere ihesum cristum van binnen eenichlijc metten gheeste connen speysen ende voeden met hemelscher leuender onuergankeliker spisen want het was ende oec es cm werf meer ende edelre dat marie magdalene onsen eneghe heere ihesus cristus van binnen spijsde ende voede met gheesteliker spijsen dant was dat marta onsen heere van buten spijsde ende voede want altoes es dat binnenste werc te gode wert op gherecht vele edelre ende oec vele loueliker dan dat butenste werc es om dat binnenste maer beits es noets want marien leuen dat en mach emmer negheen mensche te rechte bedincken bekinnen noch in hem ghevoelen es dat sake dat hi al sijn leuedaghe maerten leuen niet oeffenen en wilt want maria ende marthei si waren twee herde lieue ghesusteren in enen lichame ghedreghen ende si wandelden bi een siet ende alsoe seggic oec gheestelijc te merkene dat werkende leuen ende scouwende leuen moet altoes te samen gheoeffent werden want martha daer wi werkende leuen bi verstaen si was douste sustere van gheboorten ende daer omme soe moet marthen leuen altoes vore ende nagaen want ic seggu seker vore waer dat marien leuen niemen bekinnen noch verstaen en mach en si dat sake dat hi altoes marthen leuen mede oeffene alsoe verre alst sinen staet toe behoert want deen es in dander beuaen ende bewonden ya ghelikerwijs alsoe de visch leeft ende ghespijst ende gheuoodt wert inden water siet alsoe moet dwerkende leuen eynden ouermits minne ende meininghe te gode in een scouwende leuen nv merct hier een sinlijc ghelikenisse dwter seldi weten dat mach wel sijn ende staen sonder vissche ya al en sijn der negheene vissche in maer de vissche en moghen emmer niet leuen noch ghespijst noch gheuoedt werden sonder water siet alsoe willic oec bewijsen dat wtwendeghe werkende leuen ouermids gherechte inwendeghe minne meininghe te gode wel staende mach bliuen ouermits gracie ya sonder verborghene heimelike inwendeghe oeffeninghe te bekinnene want mar then leuen dat steet wel in enen grooten werkeliken grouen dele van buten sonder marien leuenen te bekinnen maer ic segghe v wel voorwaer dat marien leuen niets niet met gode bestaen en mach sonder marthen leuen want marien si en can wel ende willichlijc dienst bode ende oec mede marthe sijn ten euen kersten daers te doene es inder noet mer het can menich mensche marthe sijn die marien leuen niet verstaen noch begripen en can noch en mach want maerten leuen dat steet bi na al te male in wtwendeghen sinliken grouen menichvoldeghen wisen van doochsamen leuene na ghemeine wise der heilegher kerken ende marien leuene ende haer inwendeghe nawandelinghe gods dat steet in inwendeghe inneghen gheesteliken leuene ya ende oec alte male met verboorghen inwendeghen opganghe te gode ouermits verlichte redene van bouen dat was marien binnenste leuen mer hier af van desen sinne soe en willic nv nemmeer spreken mer ic willons voort leiden op eene andere materie oft in eenre andere manieren daer ic op begonste ya hoe ende in wat manieren dat wi selen vieren ende eeren ende heileghen heilichlijc den soendach seggic noch dats den dach der vierten oft een beghincel van eewegher rasten nv wille wi dan te rechte vieren alsoe dat onsen heere god na alre wijs louelijc ende eerlijc sijn mach ende oec onseluen salichlijc ter zielen soe staen ons hier sonderlinghe cort te merkene drie principale poenten dierste poent sal ons orconden ende ondersceet gheuen hoe dat wi voer alle dinc vieren ende rasten selen van allen quaden ongheordeneerde werken ende oec dat andere poent daer na sal ons wisen ende leeren ordelijc te werken beide van buten ende van binnen maer metten derden poente soe seldi opclimmen bouen al ordenacien ende oec bouen alle werc ende anderheit ende ondersceet in ewegher ghestilder onbeweechliker rasten met gode nv nemic dan hier dat ierste poent tonser leeringhen hoe dat alle menschen sculdich sijn haer vierte ende oec die vierte gods die god gheboden heeft te houdene hier toe behooren ons cort drie dinghen dierste es dat wi altoes rasten ende vieren selen van allen grouen sundeliken werken ya alsoe verre alse iet gaen mochten ieghen die eere gods oft oec ieghen die ghemeyne ghebode der heilegher kerken oft ieghen ons selfs binnenste consciencie oft oec ieghen caritate ons euens kerstens want alle sonden die ghedaen werden die gheschien emmer ieghen enech teeken van desen vierten want si gheschien emmer ieghen deere gods oft ieghen die ghebode der heilegher kerken oft oec ieghen ons selfs binnenste consciencie oft si gheuallen ieghen bruederlike minne ons euenkertens ende daer omme so seggic v hier al noch dat wi voer alle dinc moeten van sonderliker quaetheit rasten ende vieren want alsoe vollic ende alsoe saen alse wi alle sondelike stucken wt ons driuen ter eeren gods met enen gansen ghewareghen rouwe van sonden siet dan werc seker die gracie gods die ouernatuerlijc es in ons gheboren nv dander tekene es dat ons wi niet alleene en selen vieren van allen grouen dootsonden die oppenbaer ieghen die heileghe kerke gaen mer wi selen ons oec nauwe pinen te vierne van dacheliken sonden ende oec mede van menigher andere ideliker sotheit daer de werelt met omme gheet want van allen idelen woorden soe selen wi moeten redene ende antwoerde gheuen ten ioncsten daghe sprect die screftuere ende oec ten derden male en sel wi niet alleene rasten noch vieren van allen grouen dootsonden die in hen seluen quaet sijn noch oec mede van dagheliker sonden maer alle menschen moeten oec mede bi wilen rasten ende vieren alst de heileghe kerke verbiet van goeden wtwendeghen werken die in hem seluen nochtans goet sijn want met der heilegher kerken soe moeten wi altoes doen ende laten ende werken oetmoedelike na haren rade soe comt ons alle dinc te baten want dats seker een raet des heilichs gheest dat wi doen ende laten ende werken ende vieren na dat ons die heileghe kerke verbiedt ende ghebiet vasten ende vieren ende al anderen goede doochsamen temelike wisen die der heilegher kerken rade ende haeren gheboden toe behoren nv laet ons dan voer alle dinc van sonden rasten ende vieren soe hebbe wi den iersten soendach met gode opden saterdach toebracht want god en haedt eighelijc anders niet dan verkeertheit ende sonde ende oec al ongheordeneerde minne nv hier wt soe onsprinct ons dan dat ander poent dat ons leeren sal ordelijc te werken beide van buten ende van binnen al dat ons god ghebiedt mer hier toe soe behoren ons wel xij tekene in doechsamen werken die alle menschen sculdich sijn te hebbene ende alsoe selen wi oec opclimmen metter heilegher kerken ya es dat sake dat wi rasten ende vieren van alle sondeliken stucken soe es dit dierste teken dat alle menschen sculdich sijn te hebbene ya beide in vore ende oec in na dats dat wi gode bouen alle dinc minnen om hem seluen dander teken es dat wi alsoe in hertelike seere selen vreesen ende ontsien den weerdeghen name gods dat wi ons steruen noch on leuen nemmermeer ieghen sijn ghebot noch oec ieghen sijn eere doen en willen ende oec dat derde teken volghet hier na dats dat wi den name gods met grooten inwendeghen neernsten soe wi alre meest moghen met onsen ghebede heileghen ende eeren selen den lof gods tfierde teken es dit dat wi al onse leue daghe met grooter oetmoedegher nederheit gode aenroepen selen dat hi ons ende alre mensche ontferme tfijste teken es dat wi daer toe onsen eeneghen heere ihesum cristum ende oec allen heileghen gods bidden ende aenroepen selen dat si ons te helpen comen tal onser gheesteliker noet ende oec dat seste teken es dit dat wi al onse leue daghe der passien ende der heilegher verdiente ons heeren ihesu cristi ghedinckn ende werdincken selen ende oec ten seuenden male daer na sel wi onsen heere ihesum cristum begheeren tontfane inden heileghen sacramente ya op dat onse heere ihesus cristus weder ons beghere tontfane in sinen heileghe tabernakele want cristus sprect selue sinen ionghers toe dat hi met begherten hadde begheert tetene ende oec te werscapene met hen ya op dat cristus metten achste tekene ons ene inwendeghe smakelike spise inden heileghen outaer worde bouen alle dinc lostelijc ende begheerlijc die in eertrike sijn siet ende hier wt soe onsprinct ons dat neghenste teken dats wanneer dat de mensche hier toe comt ende gheraect als ic eer seide tot hen cristus werde vleesch ende sijn preciose bloet inden heileghen sacramente des outaers ya bat ende meer beghint te smaken ende oec teghen loste ende mede te ghelieuene dan enich dinc dat eertsche ocht verganckelike es siet dits een seker teken dat die mensche inder gracien gods es ende oec hier na soe volghet tienste teken dats wanneer dat de mensche des hoopt ende gheloeft ende oec in gode werkelijc ghetrout dat hi inder gracien gods es siet dan beghint de mensche ende inder ghenaden gods es siet dan beghint de mensche altoes voort meer ene verlanghenisse te hebbene na gode ende oec na eweghe dinghen die daer bouen sijn ende oec ontspinct wt dese hemelscher verlanghenisse dat elfste teken dats al selken goeden mensche alle dese werelt beghint te meshaghene ende oec versmaedt ende veronwert die mensche sins selue eighen leuen ende dat doet oec den mensche altoes oetmoedich bliuen want wie dat hem seluen verdrucken ende versmaden can ter eeren gods ende oec niemene anders en mesmach siet dats een oetmoedich mensche daer iet af te houdene es want altoes laet ons op ons seluen ene inwendeghe onwerde oft een anschel draghen soe en mach hem de mensche in negheenen dinghen verheffen noch verhouerdeghen mer een ieghewilc mensche die claghe ende ordele hem seluen ouermits dat twelfste teken want wi al onse leue daghe arme sundaren sijn ende bliuen inder tijt siet ende hier met soe volmaken wi ende so vol inde wij die alre hoechste vierte ende oec den alre liefsten soendach die god hebben wilt van ons dats dat wi alsoe ouergedoechsame ende alsoe saechtmoedich ende oec alsoe ghedwede werden van binnen in onsen gheeste dat wi negheen dinc en weken noch en anden ya wat dat men uwen persoene mesdoet oft mesdoen mach dies seldi rusten ende vieren ende altoes te vrede ende bliuen sonder anschel so hebdi altoes eenperlinghe inwendeghe ruste ende vrede op allen siden want van menegherande rasten ende van menegherande vierten ende oec van menegherande heilicheit die een gheestelijc godscouwende mensche met gode gheuoelt soe mochtic v segghen mer mer bouen alle rasten ende bouen alle vierte van heilicheiden soe es dit dat hoechste rastelijcste leuen dat de mensche alsoe vrede houde met gode ende oec met allen menschen ghemeine dat hi nummermeer mesdaet noch oec negheen dinc wreken noch anden en wilt noch en mach noch oec en can ya wat doe ghene oft oec wat tribulacien dat hem een andere ane doen mochte siet des soude een ghewarich gheestelijc mensche alles te vreden ende ghelijc sonder enich verkiesen staen ya wat dat op hem gheuallen mochte steruens ende leuens naden alre liefsten wille gods een ghemeine vergaderinghe van den voerseiden poenten vijste capittele nv dan in corten woorden soe moghe wi hier die heileghe sondach vierten gods ya hoe dat wise houden selen al vergaderen ende besluten dierste soendach es na dat ghi vore hebdt gheghoert so moeten alle menschen biden iersten van sunden ende oec van quaden werken rusten ende vieren dander soendach es dat wi onderlinghen peijs ende altoes vrede houden selen met onsen euenkersten de derde soendach vierte es dat wi altoes ghetrouwe selen sijn ende bliuen gode en der heilegher kerken totter doot toe ghehoorsam ende onderworpen al haren gheboden want wie oft wat menschen die der heilegher kerken niet ghehoorsam noch ghetrouwe en sijn die sijn oec alle gode onghetrouwe ende onghehoorsam want onse here ihesus cristus leert ons selue dit in dewangielie daer hi sprect soe wie oft wat menschen die daer achter laet ochte brect een vanden minsten gheboden die es sculdich aen alle die andere mer de vierde soendach die herde ghenuechlijc es enen goeden mensche met gode te gheuoelne van binnen dats dat ghetughe eenre suuere consciencie dat hem de mensche van binnen gheuolt sonder alle berespinghe van doot sonden ende oec de vijfste soendach es echter dit al wer oec dat sake dat hem de mensche wieder eenl werf ende oec anderwerf ende oec derde werf versuende ouermits quade roekeloese neichlicheit ter sonden al soet oec dicwile met ons ghesciet en ghevalt siet nochtans laet ons haestelike omme keeren ter penitencien wert ouermits rouwe ende bichte ende god sal ons seker ontfermen ende sal ons oec ghenedich ende goedertieren sijn want god en wilt noch en mach neghene viede noch abolghe ghedraghen ieghen den armen sondare die hen van sonden keeren ende bekeren wilt mer die seste soendach dies wi in vore noch oec in na niet ontberen en mghen dats dat alle menschen van noets noode moeten hebben te haren hulpen enen eweghen middelare te haren voersprake ya onsen eneghen heere ihesum cristum den behoudere der werelt want ihesus cristus moet allene alle die onpayse ende oec alle die abolghen versuenen die gheualt tusschen den hemelschen vader ende men schelike natuere want daer en hulpt negheen ander voerspreken ende daer es ihesus cristus heileghe doot ende sijnre verdiente maer oec vanden seuenste soendache dies gode alre best behaecht ende ghelieft in ons daer af soe hebdi voer wel ghehoert dats dat wi te male sonder anschel ende oec sonder alle vrake sijn ende bliuen op allen siden ende laet alle viantscap te euen kersten gheliden soe hebdi altoes van binnen vrede ende raste op alle siden nv mint dan ende oeffent enen god ende en swert oec bi hem niet ydelijc in v spot ende viert die heileghe daghe alle gader hier beghint dat vierde ghebot hoe datmen eeren sal vader ende moeder dat viij capittele tvierde ghebot gods es dat wi selen eeren moeder ende vader want dit es elke mensche oft oec elc kint sinre moeder ende sinen natuerliken vader sculdich ya sonderlinghen in twee oft in drey manieren soe selen die kindere moeder ende vader eeren dierste maniere es omme dat de kindere van hare eighere natueren ende oec van haren bloede ende van haren vleesche gheboren sijn ende aldus soe mint een yeghewelc dierken van gherechter natuerliker aert dat dinc daert sine eighene natuere af heeft ontfaen dandere manieren daer omme de kindere moeder ende vader sijn sculdich te erne dats omme dat sise op hebben bracht van haren kintschen daghen met groter pinen ende met groeten arbeide ende oec met groter sorghen beide nacht ende dach soe hebben moeder ende vader de kindere op gheuostert ende hebbense opghebracht ende ghespijst ende gheuoedt met grooter bitterheit wt haren quade des armoedts ende hier omme soe seggic v noch alsoe ic eer seide dat de kindere haer moeder ende vader sijn sculdich te minnene ende lijf te hebbene van eyghenre natueren in groeter eeren ende werdicheit ya nochtans soe seggic v dit dat de kindere hier in te male negheen loen en verdienen aen moeder ende noch aen vader alse ten eweghen loene met te comene en si dat sake dat die derde maniere oft oec dat vierde ghebot gods in ons beelde ende begrepen werde ya ouernatuerlijc soe sijn de kindere moeder ende vader bouen alle dinc sculdich teeren ende lief te hebbene ter eren en ten loue gods ya omme dies wille want hen god gheboden heeft want altoes si wi meer sculdich ghehoersam ende gheuolchsam te sine den lieuen gheboden gods dander natuerliker eertscher gheboorte want god moet ommer entelijc ghemint ende ghelooft ende oec gheeert werden bouen vader ende moeder ende oec bouen suster ende brueder ende bouen man ende bouen wijf ende kint soe moet emmer god ende sine heileghe ghebode werden ghemint want gods minne die moet emmer in ons staen ende gaen ende ghebrukelijc ende oec enichlijc gheoeffent werden bouen alle creatuerlike minne en oec bouean al dat god ie gheschiep want men nach gode eyghelijc ende intelijc minnen ende eeren ende werdicheit bieden om hem seluen want god alleene meer dan alre eren wert ende werdich es ya dan hem alle creatueren nummerneer te samen gheonnen oft oec ghedoen connen want al die ere die wi gode emmermeer ghedoen moghen dats alse niet oft min dan niet ieghen dat god groeter eren ende lofs weerdich es want den alre hoechsten lof ende ere ende werdicheit dien wi gode emmermeer ghedoen moghen dats dat wi falieren ende ghebreken in verloechninghen ons selfs van onbegrpeliken loue gods want daer wi met onser cleinicheit ane sien ende ane scouwen gods ondiepende ombegripelike groetheit siet daer volghe wi na der ongheintheit gods die niemen met hem begripen noch oec verstaen en mach noch en can en si dat sake dat wi ons selfs ende oec alre ghescapenheit gods dore ende ouerliden bouen onseleuen ende bouen allen tiden maer acharme ic hebbe dicwile wel vernomen dat letter goets menschen te desen hoochsten leuen comen ende dit en doet anders niet alse ment wel besiet dan dat wi allen te cort bliuen in minnen want ic segge v wel vore waer wie oft wat salegher menschen die gode sempelijc ende eenvoldelike om hem seluen ghebrukelike mint siet die minne blijft onverganckelike ende god ende ewich ende en mach niet widerkeren op creatuere maer wie oft wat menschen die eneghe creatuere oft oec enich mensche ghescapen dinc mint dat hi bouen alle dinc om gode niet en mint siet die minne boct haer altoes weder omme op onse seluen tot yet dat creatuerlijc ende verganckelijc es vanden proeuinghe oft onderuindene der creatueren caritaten ende der minnen gods ix capittele ende hier omme soe leeric voort dit soe wie oft wat mensche die gode om hem seluen minnen wilt siet die moet van alre ertscher vremder creatuerliker minnen ledich ende los sijn ya op dat god ene indelike waer omme si al ons leuens ende al onser werken want gode behoort ons bouen alle dinc te minnene om hem seluen ende oec onsen vrient in gode ende ons seluen toe gode ende oec onsen viant ende allen die ghene die my haten ende mesmoghen die salic minne om gode want minne ende caritate si maket al goet effene daer si comt ende es ende si can oec alle dinc wel verseren ende ordineren want die mint eest natuerlijc eest ouernatuelijc die heeft altoes ene gheneichtheit oft ene verlanghenisse om daer te sine biden ghenen dien hi mint want onse lieue heere ihesus cristus hi sprac ende leert ons selue dat in dewangeie daer dijn scat es sprect hi daer es dijn herte ende hier ane soe mach een yeghelijc goet willich gheestelijc mensche ende oec al andere menschen hen seluen prueuen ende merken ya oft si ghewaerlijc gode minnen ocht niet en minnen want begheert een mensche meer gods ende ewegher dinghen die daer bouen sijn dan hi doet iet dat eertsche ochte vergankelike es siet dats een seker oppenbaer teken dat die mensche gode mint ende kint ouernatuerlijc want dits een beghincel van ouernatuerliker minnen dat alle menschen eighelijc toehoert dats dat wi bouen alle ertsche creatuerlike minne onsen binnensten gheesteliken scat der zielen ende onser herte ende onse begheerte ende oec onse minne ane gode onsen ouersten sceppere hebben gheleghet want daer es de scat die ewich blijft in sekere hant gheleghet ende besloten ende aldus soe sprect oec aristoteles een heiden meesteer van natueren dat dat es een redelijc dier dat daer aenhanghende oft toe ghekeert es te siere ouerster sake alre saken sake ende oec wie oft wat menschen die dat eeneghe eert dat god es beseten heeft ende dat altoes ouermits merkelike minne willen oeffenen siet die menschen en moghen niet dolen want hen es de gheesteliken scat beuolen maer vander materien soe hebdi voer wel ghehoert in dierste ghebodt hoe dat wi minnen selen ende oeffenen enen god ende sweren bi hem niet in onsen spot viert die heileghe daghe al gader eert oec in iij manieren na dat ghi vore ghehoort hebt vader ende moder dierste want de kindere wt hare natueren ende van haren bloede ende vleesche gheboren sijn dander omme dat vader ende moeder de kindere op voesteren met groten anxte ende met grooter sorghen maer de derde maniere daer de kindere bouen alle dinc noch meere moeder ende vader om eren selen dats principalijc omme dat hen gheboden ende gheheten heeft want altoes si wi meer sculdich den gheboden gods ghehoorsam te sine dan wi sijn vader ochte moeder oft oec enegher natuerliker gheboorten want het eert ende mint na wise der natueren menich kint sinen vader ende sijnre moeder die nochtans ewelijc verdoemt selen sijn mer wie dat vader ende moeder eert om deere gods van tghebots weghen ic seggu seker god salse minnen ende eeren hier beghint dat vijfste ghebodt hoe datmen niet doden en sal ende onderscheet hoe datmen doden mach ende niet doden en mach dat xste capittele ende hier wille wi voert op dat vijfste ghebodt gods keeren ya dat god selue heeft ghesproken ende ons verboden ghi en selt niet dooden nv dan van menegherande manieren van doodinghen soe mochtic ons redenen ende ondersceet gheuen ya hoe dat men dooden mach ende oec hoe datmen niet dooden en mach noch en sal want beesten ende voghelen ende vischen dese machmen dooden sonder sonden ya in dien dat ment ordelijc sonder inwendeghe nidicheit doet ende oec noch in eenre andere manieren so es ons oec gheorloeft dat men dooden mach ende es goet ende oec orberlijc dat ment doe ya die ghene die daer toe gheset sijn ende gheordeneert na tghemeine recht vanden lande soe machmen wel alrande quadien vanden weghe doen ende groten loen verdienen daer bi maer wee wee ende oec eweghe maledicie so si alle den ghenen dijt heimelijc inder nacht sonder wet ende sonder vonnesse doen ocht sonder zeer groote merkelike zaken want die alsoe verborghelijc dooden die quade richters sal de duuel ghelden het en wer of si oppenbaer metter proyen begrepen ende gheuaen worden want alsoe bringhen de quadien selue haer vonnesse ende haer ordeel met hen ende aldo soe machmen wel dooden ende dueden als dat recht vanden lande vermach maer daer hoort groote conpassie ende oec groet ontfermherticheit toe den ghenen dijt doen ya dat sijt van neghere hatien noch oec om negheen ertsche ghewin en doen dat hoort elken richtere wel toe ende oec alle den ghenen die daer vonnesse ende scepenscap beseten hebben echter ten derden male soe machmen oec met gode wel doot slaen ende doeden daer met gherechte lant weringhe doet maer eweghe maledictie ende vermaledijt soe sijn die sonders die daer dat onsculdeghe volc dooden ende doot slaen dat hen niets niet mesdaen en heeft ya daert ghevecht onseke es ocht rechtweerdich es echter ten vierden male soe mach men oec met gode wel dooden dats indere voeghen daer de mensche van node noode sijn lijf verweren en bescudden moet ieghen enen anderen mensche siet dien magic dooden ya es dat sake dat ic hem niet ontflien en can soe magic hem doot slaen eeric my seluen late dooden want dat selue steet ghescreuen int boec van rechte dats in spaus decretale mer nv so seldi voort weten dat ic vander side vende vele quader valscher doederen ya die hen seluen ten alre iersten na wise der zielen doeden tot in die eweghe onindelike helsche doot ende dats die alre swaerste doodt sprect die profeet mors pecatorum pessima de doot der sonden sprect die propheet es alre quaets nv merct ten yersten male welc eyghelijc die ghene sijn die hen seluen van binnen gheestelijc aender zielen dooden dat sijn alle die ghene die daer op enen anderen mensche inwendeghe wrake ende hatie draghen want wie oft wat menschen die van binnen enen anderen mensche metter inwendegher herten begheert te doodene siet di mensche heeft seker den anderen doot voer gode ya al en volbrachte hijs nummermeer met euelen wapenen van buten nochtans soe es hi man slachtich inder herten voor gode alsoe langhe als hi in dien quade wille steet dat hi den anderen doot woude hebben siet soe es hi selue doot gheestelijc van binnen aender zielen ende storue oec de mensche daer binnen dat hi met dier quader ghedachten begrepen es siet soe voere hi seker sonder vegheuier ten eweliken duueluolen want wie oft wat mensche die alsoe op enen anderen mensche van binnen haet ende nijt draecht ende heeft dat hi woude dat een ander qualijc voere aen ziele oft aen lijf oft ane sine weerlike ere oft ane sijn goet siet die mensche leeft altoes in doot sonden want wie dat op enen anderen mensche haet ende nijt dreecht in dusdanigher voeghen met consente ya alsoe vele alse een cleine semsadeken groet es siet soe doodet die hatende indeghe mensche hem seluen talre ierste want sijn hant dats sine eweghe doot van binnen inder zielen ende oec wanneer seldi voort merken dat dese inwendeghe hatie van buten met euelen wapenen te werke werden bracht ouermits lijfeliken doot slach siet dan wert de mensche in ij manieren dobbel man slachtich ya ende oec mach die ierste doot slach dic wile wel een voorgaende ocsune sijn van meneghen anderen doot slaghe die daer wt onspringhen maer vandere valscher verkeerder duedinghen hoe deen mensche den anderen euelt van sinen liue siet hier af en willic niet meer spreken in wat manieren een mensche hem selue verwinnen ende gheestelijc steruen sal xi capittele maer ic wil ons voort leren vander derder manieren hoe ende in welker wijs dat een ieghewillic mensche sijn selfs eyghen bloot ende sijn vleesch ende oec alle sine eighenheit van buten ende van binnen heilichlijc doeden ende verwinnen selen ya onder den vrien wille gods soe moedt al ghedoedt bedwonghen werden dat binnen ons ende oec buten ons beide lijffelijc ende gheestelijc te doedene es na wise der penitencie want alsoe ghelikerwijs als men wilen eer in doude wet na die figuere der ioden soe plachmen te doedene gh menegherande gheuolchelte ende oec menigherande beesten kalueren scape gheiten ende oec vele anders dincs dat plachmen te doedenen ende daer soe plachment tofferen in deere gods ende ten derden male so plachmen die offerande te uerberne in deere gods nv dit sijn drey puentkens die wi hier sonderlinghe merken moghen gheestelijke tonser leeren dierste es vander gheesteliker doedinghen ende dander hoemen daer af offerande doen sal alst gode ghedoedt ende ghemortifieert es ende ten derden male soe sele wijt al verbernen gheestelijc van binnen in deere gods want daer die gheest berret ende verberret ende oec al steruende versteerft van minnen in minnen siet daer wert alle heileghe doedinghe in volbracht maer dese hoechste indoedinghe des gheests hoe dat men gheeste met gheeste in gode wielt ende verwielt es bi na allen menschen te subtijl verborghen ende hier omme soe willic on ten iersten male segghen vander alre nederste groefster gheesteliker doedinghen die alle mensche ghemeijnlijc toe behoeren ya eer wij gode ghetlijc ghemeinlijke offerande doen moghen siet soe moeten wi ommer gheestelike doederen ons selfs sijn want sinte pauwels sprect aldus ende leert ons oec na dese ghelike sidi sprect hi met cristo ghestoruen so staet weder met hem op ende smaect die dinghen die bouen v sijn dats aldus te verstaen met corten woorden die gracie gods noch hemelsche eweghe dinghen die te male bouen onse natuerlike kinnesse gaen siet die verborghene heimelike dinghen gods en conen wi met natuerliken lichte noch oec met neghenre const van boeken smakelijc begripen noch in ons gheuoelen wij en sijn tierste met cristo in een leuen van penitencien ghestoruen ende helpen onsen lieuen heere ihesum cristum sijn bitter cruys draghen in sire eeren ende in sire ewegher ghedinckenisse want eest dat sake dat wij der godliker sueticheit ons heeren ihesu cristi ghesmaken willen soe moeten wi oec emmer iet prueuen ende ghesmaken sire alindeghe bitterheit want alsoe vele alse wi doghens en lidens vrilijc vander hant gods ontfaen ende ghedraghen conen in eenre ghelijcheit met onsen heer ihesu cristo ende met allen heileghen gods die hem nagheuolght sijn siet alsoe vele moghe wi ghesmaken ende vertaken der godliker sueticheit want met negheen dinghen en moghen wi onsen heere ihesu cristo noch oec sine alre liefste vrienden bat gheliken noch ghelijc worden dan met vriwilleghen dooghene ende met lidene sonder wederwillicheit maer hier toe comen letter goets menschen ya bi na alse niet doch esser iet ende hier omme so en dunckes my neghene groote noet na onser grofheit dat ic ons van dier hoechster gheesteliker doedinghen iet vel seide ya ende wi dan tgrofste achter lieten te doedene alse men oec selke gheestelike menschen vent die so sot sijn ende so gheestelike houerdich van binnen datse anders niet en villen hooren dan sonderlinghe subtile hooech dinghen daerse hen seluen in behaghen ende glorieren ouermits haer gheestelike opdraghende houerdicheit sij willen oec met cristo opten berch van thabor gaen ende wadelen gheliker wijs dat sinte peter dede in hoghen scouwenden leuene van contemplacien soudense gherne rusten ende oec wel varen in inwendeghen gheestelike troeste met cristo ende met moysesse ende oec met helya in haren tabernkel daer bouen deser menschen vindic noch vele die gherne altoes sonderlinghen troest ende hemelsche sueticheit namen van gode mochte hen gheschien soe bleuense gherne opten hoeghen inwendeghen berch der godiker sueticheit alsoe hadde oec sinte peeter ende die andere ionghers iohannes ende iacob si hadden oec wel gherne met cristo ghebleuen in vrouden ende in troeste dies en hadde hen nemmermeer verdroten haddense daer moghen met cristo sijn ende bleuen in al selken troeste maer doen cristus ter bitter doot wert ghinc siet doen loechghende peter sinen meester ende oec alle die andere discipele ghinghens hen doe af inder meester noot ende dier mensche vintmen noch vele die gherne wel souden varen met cristo in gheesteliken troeste ende sueticheiden van inwendeghen smake ende si quamen oec gherne te hemelrike ende ten groeten loene met cleinen arbeiden trouwen alsoe en maecht niet sijn want alsoe langhe alse wi dat scouwen ende vlien willen daer wi onsen here ihesum cristum met na volghen souden ende oec alre ghelijcste in worden souden dats met vriwilleghen dooghene ende met lidene siet daer in soe werden die ghetrouwe discipulen ons heeren ihesu cristi alre best ende alre sekerste gheprueft dat wanneer dat wi in ons gheuoelen dat met ons ter meester noot wert gheet ende onse viande comen ouernacht ende ouer dach die ons swaerlijc ende onmenschelike halslaghen dat de werelt de duuel ende oec onse eighen vleesch alre meest ende meneghe sware ondrachelike becoringhe soe heeft een goet mensche daer de werelt noch oec menichvoldeghe wtsinneghe gheestelike menschen niets niet af en weten ende alse wi hier teghen vechten ende strijden ende wi oec alle die quade vremde onordelike gheneicheit bedwonghen ende verwonnen hebben ter eeren en ten loue gods siet dan soe si wi heileghe doederen ende oec vrome kuupers gods alse wi den strijt doerbroken ende verwonnen hebben al onse viande ende oec es dit heileghe inwendeghe manslach gheestelike te merkene dats wanneer dat wi dit eertsche vergankelike lant rumen ende begheuen vrilijc ende willichlijc om die minne ons liefs here ihesu cristi daer omme soude wi van rechte alle dese vergankelike werelt begheuen ende trecken wt desen eertsche lande ten eweliken lande der gheloften wert daer bouen want wi en sijn niet ghemaect hier te bliuen in dit eertsche alindeghe lant mer wi souden metten gheeste onsen heere ihesum cristum vrilijc na volghen ten eweghen lande wert daer bouen ende dit soude wi oec lichtelijc ende oncommerlijke doen waert dat sake dat alle eertsche dinc ende oec alle vremde creatuerlike liefde in ons doot ende te niete waren soe soude wi dit eertsche lant blidelijc ende gherne ende willichlijc rumen die offerande al te verberne in deere gods waren alle eertsche dinghen in ons doot ende ghedoedt want men siet dit wel van natueren soe wanneer dat een mensche eenen anderen doot heeft lijflike aenden lichame soe moet hi ten ierste male dlant rumen ende trect in een ander lant ende bi wilen soe sterft hi in dat vremde lant ende en keert nummermeer weder te sinen eighen lande wert daer hi den man doot sloech mer dit ghesciet selden datse in een ander lant steruen mer si keeren bi na alle weder te haren eighen lande wert ende sueken hulpe aen vrinde ende aen maghe waer si moghen alse waer bi datse weder te payse comen ende sijn bat in haer selfs eyghen lant dan sy te voren waren ende aldus soe vint men oec vele gheesteliker menschen van habite ya bi na alte male soe sijn de gheestelike menschen van deser manieren beide in ordenen ende buten ordenen ya cluseneren lollarde swesteren ende oec broet bagharden van den ghemeyne hindere des profijts inden gheesteliken leuene een merkelike leeringhe xij capittele nv merct het scijnt datse de werelt laten ende begheuen ende trecken bi den iersten in eem vremde lant mer hier soe ghebrect de heilicheit al aen si keeren bi na alle wederomme ende en steruen noch en versteruen haers selfs in gode niet alsoe dat si van binnen te male haers selfs onteighent ende verledicht worden van alre inwendegher vremder hebbinghen ende oec van allen eertschen creatuerliken troesten siet ende daer omme soe keeren die gheestelike menschen alle weder omme ende hebben altoes een ververlijc achter wert sien op hen seluen dat hen yet gheborsten oft ghebreken soude moghen dat eerts ware ende daer omme doense hen tanderen menschen met heimeliker smekinghen daer men hen wel tetene en te drinckene gheeft goeden rinsschen wijn nochtans willen se hier bi groote gheeste gheheten sijn ende oec die ghene die alre sunderlincste ende oec alre heilicste van buten scinen siet die hebben dicwile alre meeste sonen ende heymelike nawandelinghe met haren gheesteliken dochteren acharme dese heimelike nawandelinghe ende dese vremde creatuerlike wtsinneghe liefde belet ende verderft vele gheestelijcs leuens ende oec vele inwendegher oeffeninghen den ghenen die hen ten creatueren doen ende voeghen ome wtwendeghe oft wtwindich gherief ya ende oec bliuen gheestelike liede dicwile alsoe vaste te gader hanghende met natuerliker vleescheliker liefden datse cumme ghescheiden en connen in alle haer leefdaghen soe seere sijnse deen op dander met liefden veruloten dat die minne gods in hen die vremde creatuerliker minne niet ghedoeden noch verwinnen noch verdriuen en can ya ic seggu noch meer al waere nochtan dat sake dat een mensche alre eertscher dinghen doot waere ende onachsam siet dit alleene were een herde cleine dinc want alse een mensche alle dat ghelaten ende begheuen heeft dat eerts ende creatuerlijc buten ons es siet dan en heeft de mensche noch niet half ghelaten dat hi van binnen te latene heeft maer alse hi selue na gheests wise van binnen te male doot es gheeste met gheeste in gode ghestoruen ende verstoruen soe blijft de mensche voort aen altoes doot der werelt ende en mach daer na nummermeer creatuerlike minne begheren noch oec ane eertsche dinc sijn herte niet legghen want steruen ende versteruen ende te niete werden in minnen dit es theilichste leuene dat ic kinne in ouerldinghen alre ghescapenheit want daer god onsen gheest doedet ende verniedt in hem seluen bouen ons seluen siet daer werde wi alre eighenheit te niete ende aldus soe hebdi ghehoort van drey manieren van doedinghen dierste doedinghe die besteet wel nader werlike gherechte vanden lande dander maniere es wie oft wat menschen die enen anderen mensche ouermits wrakelike hatie doedt sleet die verdient deeweghe helsche doedt maer de derde maniere der heylegher doedinghen daer af soe hebdi oec ghehoort dats dat wi wt ons doeden ende verwinnen selen alle vremde vermiddelinghe ende oec alle die dinghe die onse binnenste consciencie tusschen gode ende ons yet verdonkeren mochten met enegher berespinghen van doot sonden siet dat selen wi al doeden ende verwinnen ya op dat wi inwendeghe vriheit ende ghehelen toekeer te gode behouden soe hebben wi altoes raste ende vrede van binnen ouermits dat ghetughe eenre puere consciencie daer de gracie gods in lichte ende weder liechten mach siet daer es alotoes vrede inder consciencie ende oec hemelsche godlike sueticheit inder minnender begheerten want wie ochte wat menschen die alle sine werken beide van buten ende van binnen ghetrouelijc gode teeren werct ouermits onsen eneghen heere ihesum cristum te gode gheuoecht siet die mensche seggic noch heeft altoes godlike inwendeghe vrede ya es dat sake dat wi ons altoes meer pinen ende poghen met begherten inwert te wandelen dan inwert ende wi meer onse hertelike inwendeghe oghe op gode ende op eweghe dinghen slaen ende keeren dan op onseluen oft oec op yet dat eerts ende verganclike es dat selen wi al dooden en te rugghe setten ende onsen eighen herte aen gode legghen want wi selen ons allene met gode becommeren ende veronledeghen ende oec alle andere goede dinghen ende goede wtwendeghe werken die seldi ledichlijc ende oncommerlike werken gode ter eeren enten eweghen loue nv hout v vaste in dierste ghebot dats mint ende oeffent enen god dander en sweert bi hem niet idelijc in v spot terde viert de heileghe daghe al gader tvierde eert moeder ende vader vanden vijfsten ghebode soe hebdi oec ghehoert dats en brinct negheen man ter doot hier beghint dat seste ghebodt hoe dat wi niet stelen noch gheenen roef noch heimelike diefte doen en selen dat xiij capittele nv hier na soe volghet tseste ghebot ende die ghebiedt ons oec onsen lieue heere god dat wi niets niet stelen noch oec neghenen roef noch heimelike diefte doen en selen nv soe seldi oec weten dat vandere heimeliker verborghenre dieften alte vele te segghene ware want men mach in soe menegherande manieren heimelike diefte doen ya niet allene in grouen dinghen te steelne maer men mach noch meer ende swaerlikere inwendeghe subtile gheestelike heimelike verborghene onsienlike diefte doen want die alre quaetste onnatuerlicste diefte die alre meest ieghen deere gods ende teghen ghemeine karitate ende oec ieghen onse selue redene gheet alre meest dats dat wi onordelike diefte ende valsche aue treckende roef doen op gode ende ieghen gode dats dat wi hem stelen ende ontrecken onse eighene ziele ende hierwt seldi weten soe ontsprinct al andere verkeerde diefte ende dit willic v hier met scoenen redenen prueuen ya hoe ende in wat manieren dat bi na alle menschen die in eerterike sijn dat sijn seggic bi na alle gheestelike inwendeghe heimellke dieue ya alse wel sommeghe gheestelike menschen van habite die sijn alse wel ende noch meer verborghelikere dieue alse andere groue menichvoldeghe wtsinneghe menschen emmer deen partie aldus ende dander alsoe maer nu vendic cort weel vijf manieren ochte vj alte male van verborghere heimelike dieften ya dat alte male onghetrouwe stelechteghe mensche sijn voer doghen gods dene partie dat sijn alsic eer seide ende ic ons oec namaels noch bat vercleeren sal de welke menschen die gode stelen haer eighen ziele dander diefachteghe menschen dat sijn rike eertsche liede die den scat ieghen darme verberghen ende oec de derde dat sijn arme liede oft oec liede van ambachte die al meest den riken onghetroulijc dienen maer de vierde diefachteghe menschen dat sijn alle dieghene die met alselker comenscap ommegaen datse haer comenscap onder enen bedriechlijken gheueniden wtwendeghen schijn fierliken tuenen dant es maer de vijfste diefachteghe menschen dat sijn dieghenen die valschelijc ontweghen ende loeselijc meten ende haestelijc ontrekenen oft ontellen ende oec de seste partie van menschen dat sijn die ghene die quaet ghelt ontfaen hebben ende bedrieghen daer met voort andere menschen maer de seuende paertie die bouen dese vi partien van menschen alre diefachtechste sijn dat sijn gheestelike liede van habite die verborghelijc ghelt ghederen want die liede becoren gode in haer onghetrouicheit vander dieften ende moerdaet die men gheestelijc begheet teghen gode ouermits ontrouwe xiiij capittele nv hier nemic dan dierste woort vander gheesteliker dieften die wi simpelment ieghen gode doen dats wi hem stelen seggic noch onse eyghene ziele ende oec wt dier voorgaender dieften die wi eighelijc ende principalijc in onghetrouicheit ieghen onsen heere ende ieghen onsen eweghen god doen siet hier wt soe onsprinct al andere menichvoldeghe diefte ende oec alle onghetrowicheit ten euenkersten wert want ic seggu seker voer waer dit wie oft oec wat menschen die gode bouen alle eertsche dinc hem alleene neghene eneghe trouwe en houdt van binnen inder begherliker minnender zielen siet dats een valsche gheestelijc inwendich dief ende oec een onghetrouwe mordenere voer doghen gods ya ic seggu noch meer wie oft oec wat onghevallegher mensche die gode neghene inwendeghe hertelike trouwe en houdt siet die mensche en houdt hem seluen neghene trouwe te rechte noch oec nyemene anders in eertrike want altoes es die mensche een gheestelijc inwendich dief metter herten die sijn herte oft sine eighene minne aen enech eertsche dinc te vaste heeft gheleet want alsoe langhe als de mensche enech eerts dinc ocht oec eneghe creatuere met ghebrukelikere onsonkere liefden besit sonder wederkeer te gode soe es hi seggic noch een gheestelijc inwendich dief voer gode want wat es anders verborghene gheestelike diefte alre meest dan dat wi gode onse herte verberghen ochte onstelen willen ieghen gode die quaet ende goet doersiet ende al doer kint ende hier omme soe seggic v alle menschen dat wi niet soe heimelijc noch soe verborghelijc ieghen gode en connen ghedieuen noch ghestelen ya noch oec ons alsoe ghedecken god en doer sieghet al wat dat wi doen ende oec wat dat wi driuen ende iaghen eest quaet oft goet want god doer siet ende doer kint alle herten der ghedachten ende oec allen afkeer ende allen toekeer die siet god al ane in enen ghesichte met sijnre eenwoldegher bloter oghen sijnre godliker verstandicheit want der wijsheit gods soe sijn alle dinc claer ende openbaer ende hier omme soe seggic v datse duuelijc ende sotteljc beraden ende oec bedroghen sijn die ghene die gode enech dinc bedecken oft verberghen willen want hi seggic alle herten doer kint ende doer siet acharme iaet der onghetrouwegher gheesteliker inwendegher diefachtegher menschen es soe ouer vele in eertrike dat scandelijc ende iammerlijc af te spreken waere vander ontrouwen die men gode doet ya selke doen gheestelike diefte ende selke andere menschen die doen gheestelike inwendeghe moort ya ende oec selke derde menschen die doen gheestelike inwendeghe valsche verborghen roef op gode nv merket donderscheet van desen drien want vander gheesteliker dieften welc die sijn daer af soe hebdi te hans voer wel ghehoert dat sijn alle die ghene die haer herte meer gheleghet ende becommert hebben ane eertsche creatuerlike minne dan ane gode siet die stelen gode haer ziele maer ten anderen male soe es oec der gheesteliker inwendegher mordeneeren herde vele ende oec alte vele want dat sijn alle gheestelike mordeneren die dat inspreken gods in hen verberghen ende verpulferen ende niet te gheesteliken wercken en setten na haer verstaen want die ghene die gode gheestelike inwendeghe vermaninghen gods in hen wederstaen ende doeden siet die doen dicwile meere sonden dan oft si lijflijc enen ter doot brachten soe doense seggic noch meere sonden die dat inspreken gods in hen doeden ende vermorden want hettes oec letter goets enech menche in al eerterike hi en ontfaet emmer enegherande inspreken gods natuerlijc inspreken oft ouernatuerlijc inspreken gods want dat natuerlijke inlichten gods dats ghemeyne allen creatueren ya nochtans soe ontfeets deen meer dander ander want selc mensche die ontsiet dat inspreken gods in eenre manieren ende oec selke menschen in vijf manieren ende oec ander in twee manieren ende selke derde in drey manieren ende selke in vier manieren ende oec selke menschen in vijf manieren dats die alre hoechste stemme nv merct hier de gloese ende dondersceet van elker stemmen ya welc dierste sijn die dat inspreken gods ontfaen in eenre manieren dat sijn die ghene die van goeden natuerliken sinne sijn een dinc ochte vele dincs nauwe te merkene ende oec selke andere ontfaent dobbel dats ouermits sermoene ende menichfoldeghe wtwindeghe predicacie maer de derde partie die ontfaent ouermits leeringhe in boeke omme datse soe vele screftueren bi hen hebben maer de vierde partie die ontfaent dat in spreken gods heilichlijc ende gheestelijc ende oec gracioselijc inder zielen ende dat sijn seldi weten alle die ghene die daer meer ende ouervloedelikere inwendichlijc van gode ghewijst ende gheleert werden ouermits dat heileghe inspreken siere godliker gracien die van bouen comt dan si gheleert werden in natuerliken lichte vanden menschen want al dat ons natuere oft predicacie oft oec al die screftuere gheuen mach dats een herde cleine dinc es e dat wi van binnen niet meer verlicht noch oec gheleert en werden met ouernatuerliker gracien wt gode gheboren want dats emmer eens goets gheestelijcs menschen recht ende aert dat hi meer ontfa van binnen dan van buten ende dat hi oec bat onthoude dat god inder zielen predict ende leert dan al dat de menschen prediken oft leeren moghen van buten want menichvoldeghe wtwendeghe gheraepte woorde die doen der zielen letter stade oft alse niet ya es dat sake datt wi ten vijfsten male vander ouerster waerheit niet eenvoldelike noch eenichlijc gheleit noch gheleert en werden ouermits dat heileghe ingheesten der dreyheit gods van bouen want daer god hem seluen in dwesen der zielen sprict ende ghebaert ya alle dinc in eenen weseliken woorde siet daer in diere eenwoldegher stemme gods soe wert ons alle waerheit gheleert ende gheopenbaert sonder middele van gode ende hier omme soe seggic v noch anderwerf dat dat alle dieuen ende oec gheestelike inwendeghe mordeneren sijn die dat inspreken gods in hem doeden ende verpulferen ende en settens niet te werke na den vermaninghen noch oec naden wille gods vanden merkeliken hindere des gheesteliken profijts ende wat die caritate inden mensche werct inden ghenen daer si in es dat xvste capittele maer nv merct voort vander derder paertien wi ende welc die sijn die daer altoes inwendeghen valschen roef willen halen op gode oft ieghen gode dat sijn seldi weten eenrande gheestelike menschen van habite die daer altoes hen seluen sueken ende ende meinen in inwendeghen gheesteliken stucken ende desere onghetrouwer huerknechte die daer gode willen dienen om eighenen wederloen van gode te hebbene oft om yet dat hen weder van gode gheschien sal siet dese anetreckender menschen soe vendic vele ende oec alte vele onder gheestelijc volc van habite ya die alte male thaer sueken ende hen seluen meinen in allen dinghen verborghelijc ende die liede en wetens noch en bekinnens selue niet datse nature ende haer eighen goetduncken drijft om haers ghewoens wille want natuere hi haer seluen sonder ouernatuerlike gracie ende godlike die mach qualijc enech dinc te male te vergheefs doen si en sueke haer seluen in eneghen dinghen siet ende dits alde scade ende oec dat letsamheit dat gheestelike goetwilleghe schinende mensche niet sonderlinghen innich noch gheestelike noch oec ouerheilich en werden dats altemale om dat wi gheestelike auetreckende roef willen halen op gode want natuere alse natuere die weder boecht haer altoes int leste weder omme op haer seluen ya omme iet dat ons weder van gode gheschien sal maer karitate die en sueket thaers niet sprect sinte pauwels nv dit werct dan karitate ende oec ouernatuerlike gracie daerse es dat si ons ons seluen met alle dinghen doet gode gheuen ende sinen lof ende oec sine eere in allen dinghen meinen ende si doet ons alre menschen salicheit begheren ghelijc ons seluen ende in dese twee poenten soe volbringhe wi den lieuen wille gods dat wi gode minnen om hem seluen ende meer dan om hem seluen ende oec onsen euenkersten ghelijc ons seluen in onsen lieuen eneghe here ihesu cristo bi wat saken dat toe comt dat den menschen dunct so swaer dat hi sinen euenkersten soude ghelijc hem seluen minnen dat xvjste capittele maer dat es trouwen meneghen mensche herde swaer ende oec herde pruestsam te verstaene dat hi emmer sinen euenkersten moet minnen ghelijc hem seluen trouwen ic segghe iaet want dit ghebot es elc mensche deen den anderen sculdich ya selen wi ten eweghen leuen comen want onse lieue here ihesus cristus ghebiedt ommer seluen dit in dewangelie ende oec so es alle die heileghe scrieft vol dat wi emmer onsen euenkersten minnen moeten ghelijc ons seluen ende doen hen ghelijc dat ic woude dat hi my dade dats wet ende gherechticheit nv machmen dan voort vraghen hoe ende in wat manieren dat dit toe compt dat dit vele menschen ende oec meneghen mensche soe ouerswaer dunct dat hi sinen euenkersten soude minnen ghelijc hem seluen siet dit dunct meneghen mensche onmoghelijc sijnde ende het es nochtans inder waerheit herde licht te doene want ic seggu seker voer waer dit dat enen goeden mensche die karitate inder zielen heeft alsoe licht ende alsoe lostelijc es dat hi sinen euenkersten ende oec alle menschen mint ghelijc hem seluen des ghelost hem emmer alse wel als doet dat hi gode mint ende waer omme gheluest hem des also wel alse gode te minnene yaet want hettes beide al eens bi na ghelijc inder vrouden gode te minnene ende oec onsen euenkersten want di selue eneghe minne gods daer wi gode ouernatuerlijc met minnen siet met dier seluer enegher godliker minnen soe minne wi oec onsen euenkersten ende de minne gods es de sake dat wi dien minnen ya ic seggu noch meer were dat sake ict lichtere sette mochte den euenkersten te minnene dan gode te minne ic daedt want ic segghe v seker voor waer ghelooft ende ghebenedijt sij god want van my seluen en hebbics niet maer hettes my euen licht gode te minnen ende oec minen euenkersten ghelijc my seluen ende niet allene minen euenkersten maer ic minne oec minen viant ghelijc minen vrient om onsen lieuen here ihesum cristum ende dats de hoechste wech der karitaten daer men alle heilicheit in besludt ende bevaet dat es dat een mensche hier toe come dat hi sinen viant van herten ende van gronde gheminnen can ende begheert hem lieue te doene ya beyde van buten ende van binnen in al siere noet ghelijc sinen vrient dits een ghewarich teken van volcomere godliker vrienscap ya dat enen mensche van herten ghelust ende ghelieft dat hi sinen viant alse gherne oft noch eer lieue doen soude dan sinen vrint ende dits oec die alre meeste schijn der oetmoedicheit dat dit deen mensche den anderen van buten bewise metten werke der oetmoedicheit daers noet es ya op auentuere oft ic van minen viant ghemaken mochte dat hi met my goet ende heilich woorde gode minnende ende louende ewelijc daer omme soe willic ende begheric alle menschen onderdaen ende onderworpen te sine totter doot toe op dat ic elken mensche ende alle menschen te gode ghewonne merct hier vander gheborten der gracien want die sone gods ihesus cristus wert ons altoes ende al vren sonder onderlaet van nws ghegheuen ende gheboren want hi es een eenich sone der gracien ende der glorien gods ende alsoe sijn ons ouermits hen ende sine eeweghe gheboerte alle goede gauen van bouen neder comende wt den scoet sijns vaders vanden onderscheede tusschen natuerlike ende ouernatuerlike minne die wt gode es gheboren xvijste capittele nv merct hier dondersceet vander minnen waer datse natuerlijc es ende waerse ouernatuerlijc es wt gode gheboren want dat een ieghewelc mensche gode sculdich es te minnene bouen alle dinc dat wijst ende leert hem sine ingheboorteghe natuerlike redene ende oec sine verstendicheit wel dat oec een ieghewelc mensche ten anderen male hem seluen mint ende lief heeft dats oec natuerlijc ende dat oec ten derden male een mensche sinen vrint lief doet allene omme dat hijt hem weder doen sal alse ghelyc dats oec natuerlijc ende daer af en heeft hi oec nummermeer eweghen weder loen want dat doet wel een heidensche mensche ende oec die perscemiere deen den anderen sprect onse lieue heere ihesus cristus selue maer dat een mensche ten vierden male alle menschen te gode mint ghelijc hem seluen in eenre minnen ende dat wi alsoe elken mensche na sine noet ende na onse vermoghen lieue doen vriwillichlijc ter eren en ten loue gods ya sonder eneghen hope van weder loene ane te siene des en vermach natuerlike gracie allene bi haer seluen niet te gheuene want dat een mensche daer toe comt ende gheraect dat hi tsijns niets niet en suect noch aen gode noch oec in creatuerliken dinghe dat moet emmer ouernatuerlike gracie doen echter dat oec een mensche ten vijfsten male sinen viant can minnen ende hem lieuer begheert te doene ghelijc sinen vrient dats die alre hoechste minne ende oec die alre meeste oetmoedicheit daer enich mensche toe comen mach maer deser mensche seldi weten so es alte letter goets in ertrike ya hoe gheestelijc datse van buten schinen nochtans soe comen letter menschen te deser gront oetmoedicheit datse haren viant lieue souden connen ghedoen ocht oec begheren lieue te doene ghelijc haren vrient ende dits gheesteliken menschen die alre meeste scade die ic kenne datse niet en comen al selker minnen die alle viantscap ende oec al onwerdich anschel verdriuen mochte ende daer omme en willic op dese materie niet meer bliuen maer ic soude ons noch gher ne elettelken vanden sesten ghebode der dieften bescriuen want der ghebode gods dier es elken mensche wel noet dat wi die hielden tot in onse doet toe vander alder meester scaden der gheesteliker menschen ende hoe dat gheen mensche en comt bouen die ghebode gods dat xviijste capittele ic seggu oec seker voer waer dit dat negheen mensche soe hoeghe gheleeft noch oec soe vergheest en mach sijn ya hier inder tijt hi en moet emmer al sijn leefdaghe bliuen binnen den gheboden gods ende oec vaste biden kerstenen gheloeue der heilegher kerken want bouen die gheboden gods en comt neghene creatuere creatuerliker wijs want hoe soude enich mensche gode seere ocht oec meer gheminnen moghen dan van al siere herten ende van al siere zielen ende oec ten derden male wt al onser ghedachten want onse minnende werkende crachte di en moghen niets niet onthoghen den werke harer minnen want hoe hoeghe oft oec hoe edelec dat wi met gode inden gheest verhauen ende oec verenicht werden siet nochtans moete wi altoes in lanc soe meer minnende ende minnende bliuen want dat es dat hoechste ghebodt van allen gheboden sprect onse heere ihesus cristus selue dat wi hem sculdich sijn te minnen ende onsen euenkersten ghelijc ons seluen maer hoe ende in wat manieren dat een volcomen mensche sinen viant es sculdich te minnene als ic eer seide ghelijc sinen vrient hier toe comen letter menschen ende daer omme soe willic echter dere hoechster materien gheswighen ende wil ons voorwert vanden seuen manieren der dieften leeren ende bescriuen want vanden ierster manieren der gheesteliker dieften ende oec der gheesteliker moort ende vanden gheestelike inwendeghen roue die wi ieghen gode doen daer af soe hebdi langhe tijt een deel vore af ghehoert want dat sijn alle segghic noch gheestelike dieue sijn die haer eighen herte oft haer eighene minne aen enich erdts creatuerlijc dinc meer gheleet hebben dan aen gode ende ten anderen male soe sijn dat all gheestelike mordeneren die der goede inwendeghe gheestelike inmaninghen gods wederstaen in wat manieren dat si gheschien ende en settens niet te werke ende oec ten derden male soe sijn dat alle auetreckende gheestelike inwendeghe roeuers die hen seluen sueken ende minen in inwendeghen gheesteliken stucken ende hebben altoes haer inwendeghe onghetrouwe oghe onordelijc op hen seluen ghekeert ya omme iet dat hen god weder doen soude van haren verdienten weghen ende alsoe en dorren oec dese menschen nemmermeer gode te vollen ghenoech betrouwen ende hier omme soe bliuense altoes diefechtich van binnen ende dat comt daer bi wantse haer herte ende haer eighene ziele gode niet ontbloet noch ontect en hebben van vremden menichvoldeghe saken ende aldus hebdi ghehoort vander gheesteliker dieften die simpelijc gheualt tusschen gode ende onsen inwendeghen mensche van menegherande dieften die in ontrouwen ghe sciet ende gheualt tusschen ons ende onsen euenkersten dat xixste capittele nv hier na soe volghet dander maniere der dieften die oec menichfoudelijc in ontrouwen gheschiet ende ghevalt tusschen ons ende onsen euenkersten ya op dat ghi hier weten moecht welc eighelijc die ghene sijn die den eertschen scat onthouden ende qualijc stelen ieghen daerme dat sijn alle die ghene die daer groet ouertullich ende eertsche riente hebben ende hier bi die werke der ontfermherticheit niet en oeffenen noch en houden die ons cristus selue gheboden heeft ende laten darme gaen achter straten voer haer oghen in grooter bersten ende in grooter noet siet dit sijn alle diefachteghe menschen die den armen dat ouertolleghe titelike goet ende oec haer onmelde herte voer sluten ende ic seggu oec seker voer waer alsoe sal hen god weder dat hemelrike voer sluten want die haers euenkersten inder noet met compassen van herten niet en ontfermmen god en sal oec haers niet ontfermen als sijs noet hebben aender zielen want iohannes ewangeliste vraghet hoe de minne gods in die liede ghesijn mach die haren euenkersten in bersten ende in breken sien oft weten ende dan haere derme dats haere binnenste sluten voer hen nv de derde maniere van diefachteghen menschen diere es oec herde vele dat sijn seggic arme liede die niet vele en hebben oft oec alrande liede van ambachte die oec den riken lieden loeselijc ende onghetroulijc dienen ya in menegerande manieren elc in tsijn want hettes letter goets enich dienst bode soe ghetrouwe in eens rijcs mans huys ya wat dat si van buten schinen nochtans doense emmer gherne enegherande heimelike diefte ya soudense ter merct gaen on twee peninc wert spisen te copene seker si souden een peninc oft een hellenc wt maken condent costen sijt toe bringhen metten werke dats haer heere oft haer vrouwe niet ghewaer en worden ya ende al es oec dat sake datse cleine diefkens sijn inden werke van binnen si sijn nochtans groote inwendeghe dieue metter herten maer si vresen haer eere te verliesene oft haren goeden name quaemt wt ende aldus doen oec die liede van ambachte alse den riken lieden dienen in tasche oft in ghetale metten stucken soe en roect hen niet hoe loescelijc dat sijt maken op datse haestelijc aen tgelt connen gheraken echter de vierde partie van onghetrouwen diefachteghe menschen dat sijn bi na alle die ghene die met wtwendegher comescap ommegaen siet die liede werden hedendaechs bi na alle besmedt ende besondicht ya deen metten anderen ende dats hier omme want elc loes coeman die pijnt hen gherne soe hi naest mach sine coemescap van buten sienlikere te tuennene ende te makene onder eenen gheueinsden schijn dant in hem seluen es noch voort vander vijfster partien der onghetrouwegher dieften dat sijn alle die ghene die den lieden loeselijc weghen oft ontellen oft ontrekenen ende ontmeten ende oec ontellen dese behoren seker ter hellen ende al es dat sake dat sijt altoes van buten niet toe bringhen en connen metten werken noch metter daet begheren sijt dan te stelen metter herten soe eest bi na alsoe quaet maer de seste paertie van diefachteghen menschen di es wel alsoe quaet dat sijn die ghene die quaet ghelt hebben ontfaen ende daer met voert andere liede willens ende wetens bedrieghen maer bouen al dit soe settic de seuende partie van heimeliker dieften alre quaetste want si hebben seker alte crancken raet dat sijn seggic alle onghetrouwe gheestelike menschen van habite die daer verlborghelijc ende ghierechlijc ghederen den ertschen scat ya dies si hen seluen noch gode noch den armen noch oec niemen en doen te bat die duuel heues te bat want haer ghierege herte dat es den duuel ghelijc ende ic seggu oec seker voer waer wie oft wat menschen die aen ertschen scat haer herte oft minne hebben principaelijc gheleghet die en moghen gods noch ewegher dinghe niet ghesmaken want wi en moghen eighelijc noch nodelijc alsoe negheen dinc om hem seluen minnen ya niemene anders dan gode allene want alle ghescapen dinc ende oec ons seluen dit moete wi al doer ende ouerliden mer in gode allene soe selen wi eighelijc ende yndelijc rastende bliuen acharme dat gheestelijcke menschen van habite aen eersche creatuerlike dinghen oft aen ghelt ocht oec aen enich vrempt aentreckende dinc haer herte legghen dat iammert mi alte seere ende hoe mach dit toe comen dat gheestelike menschen alsoe lau ende alsoe cout ende alsoe erts ende oec alsoe neder haer selues bliuen trouwe ic segt du want haer minne te gode die es te cleine ende haer trouwe te gode es al te cleine oft cranc ende haer hope blijft alte cort want alsoe langhe alse enich dinc sueken hoe cleine dat es de minne gods verwint ende verweghet dat verdriuet gode vter herten want daer de minne gods in ons gheoeffent ende beseten sal worden daer en mach negheene andere vremde liefde toe comen die men bouen die oft ghelijc dier settet ende oec es dat gherechte diefte die ons heilich ende salich maect ende vereneghen doet met gode dats dat wi ons van buten ende van binnen alle dere menichvoldegher werelt onttrecken ende onstelen ende dat wi ons gode gheheelijc gheuen ende oec offeren moghen na alheit ons selfs ende hierbi soe segghic v noch dat ghi mint ende oeffent enen god ende en swert bi hem niet idelijc in v spot wiert oec die heileghe daghe al gader eert moeder ende vader ende en brinct neghenen man ter doot teste verbot es en stelt oec niets niet al haddijs noet hier beghint dat seuende ghebot hoe datmen gheen oncuysheit noch ouerspel en sel doen oft beghaen ende vanden ouden ende nieuen testamente dat xxste capittele hier na soe volghet echter dat seuende verbot dit wetic wel dat men ons verbiedt beide onchuysheit ende ouerspel want in doude wet daer in steet ons verboden ende weder boden ouersper ende oec in duude testament daer in soe steet ons oec verboden ende weder boden alre andere oncuusheit na kersteliker wet der heilegher kerken ya alsoe wel es ons verboden gheestelike oncuuscheit alst es vleesschelike oncuuscheit want ghi selt weten dat ons kerstenen menschen in dat nuwe testament der heylegher kerken soe sijn ons die ghebode gods vele nauwere ende oec vele inghere gheset ya heilichliker ende salichliker met te leuene ende oec gode ende eweghe dinghen ende alle heilicheit der doocht es ons ghegheuen oft gheset inder waerheit edeliker ende nauwere te bekinnene van binnen in enen godliken lichte dant den grouen ioden was want si namen die dinghen te groffelijc ende te simpelijc sinlijc van buten na der figueren ende oec naden teext der letteren ende daer omme moestense dicwile dolen alsoe oec noch vele menschen doen die den bloeten teexth willen volghen gheliker wijs dat hi in hem seluen gheleghen es hoe men verstaen sal dat woert dat sinte pauwels seet dat die lettere doot mer die gheest maect leuendic xxiste capittele ende hier bi soe sprect oec mijn lieue heere sinte pauwels dat de lettere doedt maer de gheest maect leuendich oft leuende dats te verstane daer de gheest gods ouernatuerlijc compt ende es siet daer wijst ende leert hi ons van binnen die dinghen te nemene ende te verstane alsoe se god ghemeint heeft in siere ewegher wijsheit ons na te leuene ordelijc ende heilichlijc inden wille gods want dat hoert van rechte allen goeden heileghen menschen toe alsoe ic noch meer hebbe ghesproke datse meer ende ouervloedeliker souden ontfaen ende gheleert werden ouermits den gheest gods van binnen ya dat hen alle die screftuere die ye ghescreuen was soude moghen leeren oft ingheuen ouermits hooernisse van binnen buten want wat dat ons die scrieftuere oft predicante oft oec alle subtijlheit van sinen ten ooren van buten inwert mach gheuen ocht bringhen siet dat en reken ic niets niet ya es dat sake dat die gracie gods onse werkelike crachte onser inwendegher zielen niet en roert noch ons en verwect met leuenden werken onser minnender begheerten te gode wert want alle subtijlheit van sinen ende oec alle die boeke der scriftueren ya en oec mede alle menichvoldeghe dinghen die bouen buten ons ende binnen ons sijn oft oec moghen werden verstaen siet die moete wi al gader dore ende ouerliden ons seluen ende alle ghescapene dinghen ya dan soe mochten wi allen hoorende ende vernemende werden sonder gherochte wie ende wat dat god verborghelijc in dat eenvoldeghe wesen onser zielen sprict ende ghebart ya hem seluen ende alle dinc in enen weselike woorde dat es in eenen woorde datmen sonder middel der fantasien der versteet na dat in deser tijt moghelijc es ende des en vermoghen onse werkelike crachte niets niet tontfane na dier wijs dat wij met middele der fantasien verstaen want dat bloete verhauene eenvoldeghe wesen onser zielen dat ontfeet ende versteet ende bekint gode wel cleerlijc alsoe hi in hem seluen es na dat moghelijc es in desen state sonder middele der fantasien maer onse werkelike navolghende crachte die en moghens niet ontfaen noch verstaen noch oec bekinnen anders dan met middele ende oec met onderscheede der ghescapenre gracie gods daer god onse ghescapene crachten mede roert ende beweecht toet hem seluen maer die eenvoldeghe ouerswomghende crachte ons gheests die ontfeet de godheit alte male ya ende wert daer alsoe eneghen een met gode verenicht alse god in hem seluen een eenich een es na dier manieren dat moghelijc es dat die gheestelike verhauene menschen hier inder tijt een met gode werden mach maer hier af soe willic de redene laten want die heileghen gods die ontfaen oec in deweghe leuene glorie met begripelikere maten want si hebben glorie in hen seluen elc min ende meer na mate ende na wise haere minnen ende si hebben oec alle eue onbegripelike glorie gods bouen hen seluen ende en stondense niet op ghericht te gode werkelijc in hen seluen soe en mochtense niets niet ontfaen bouen hen seluen want altoes soe es daer ende oec hier deen des anders sake dat wi gode ontfaen ende dat hi ons ontfeet in siere ouerste hoecheit maer te desen godliken onderscheede soe comen letter menschen ya noch gheestelijke menschen noch andere want de gheestelike menschen die nv sijn heden daghes in eerterike die bliuen altwtsinnich ende te menich voldich in beelden ende in grouen wisen alsoe oec die plompe groue ioden daden die dinghen namen na den text der letteren alsoe hi in hem seluen luyden vander onvolmaectheit gheesteliker menschen heden daechs merkelike dinghen dat xxijste capittele ende alsoe vintmen oec noch vele gheesteliker mensche die haer alre scoenste leuen ende oec haer alre volmaecste leuen dat achtense in wtwendeghen scoenen temeliken seden ende in wisen maer selke andere menschen die achten haer alre scoenste leuen in inwendighen hoeghen dinghen te verstane ya om dat si wel spreken connen van gode ende omme datse van soe vele inwendichs onderscheets weten te segghene datse anderen menschen met grooter inwendegher opdraghender houerdicheit in dooren blaesen siet dit setten selkerande doelende menschen haer alre meeste leuen alsic eer seide dats datse subtijlijc ende behendelijc spreken connen van gode maer de derde partie van mensche die achten ende setten haer alre scoenste gracioeste leuen in eene ouerlidinghe haers selfs ende oec alre ghescapenheit ende dat si daer dan groete ende eweghe ieghewerdeghe antworde ontfaen ouermits dat bloete inlichten der onbegripelike driheit gods want die menschen dichten al haer leeringhe ende oec al haer wetteghe vonnessen die bringhense voert sonder middel van voer dat aenschijn gods ende dese menschen dichten ende oec verlichtense al haer leeringhe vter scoenster claerster redene die god in onsen gheeste gheleisten ende verlichten mach ya sonder pine ende sonder al arbeyt werden wi daer inden gheeste gheleert maer ic vende noch voert ten vierden malen selke partie van menschen maer deser es herde letter oft alre menst in ertrike dat sijn die ghene die haer alre scoenste leuen achten te niete werden in oetmoedicheiden oft een godlike versmelten van minnen in minnen maer dit es wel thoechste ende dedelste dat ic bekinne ya ende oec eest wel dalre meeste ghetal dat ertrike binnen heeft want ten alre hoechsten godliken leuene daer toe comen alre meest menschen hoe ende in wat manieren datmen doet oncuyscheit beide lijfelijc ende gheestelijc dat xxiijste capittele ende daer om soe willic v hier voert tuenen ouermits dat seuende verbot gods hoe ende in wat manieren dat bi na alle menschen doen oncuuscheit ende oec ouerspel in menegherande manieren soe machmen oncuuscheit ende oec ouerspel begaen ya soe van buten soe van binnen lijfelijc oft gheestelijc want al dat een onderbliuen heeft ende ter ouerster enecheit gods niet gheraect en sijn siet die menschen doen alle gader ouerspel ende oec oncuuscheit emmer yet meer danse souden ende dat compt principaelijc bi desen saken want si rasten noch inwert oft wtwert emmer yet onderweghen in vremden natuerliken ghescapenen lichte omme datse gode noch niet en vol hebben na alheit haere selues siet daer omme en connen wi niet te gronde gheweten noch oec ons seluen doer kinnen ya waer dat wi gode te coort ontbliuen noch oec waer dat god ons ouer ontblijft in enen ontoeganckeliken lichte van seuenderhande manieren van ouerspele ende oncuuschen leuene min ende meer deen quader dan dander xxiiij capittele dese ij capittele machmen ouerslaen maer nv vindic wel vij manieren van ouerspelen oft van oncuuschen leuene min ende meer deen quadere dan dandere want selc es daghelike sonde ende selc es doot sonde want selke menschen vent men die doen ouerspel metter zielen ende oec metten lichame in beiden siden ende selke andere van binnen aender zielen ouermits haer quade onsuuere begheerte ouer deen side ende oec onder tijden soe es dutwendeghe oncuuscheit allene alsoe quaet alse dintwendeghe ende duutwendeghe onder hen beiden sijn want een man mach ouerspel ende doot sonde van binnen doen met sijnen eyghen wiue ende oec een wijf alse ghelike met haren eyghene man gheliker wijs dat ghi namaels hooren selt dander dat sijn eenloepeghe menschen maer die derde dat sijn die ghene in deene side den bant hebben ontfaen der heilegher kerken maer die vierde partie dat sijn die ghene die in beiden siden in huuelike sitten wijf ende man die sondeghen noch swaerliker want dats dobbel ouerspeel ende oec die vijfste partie dat sijn alle die ghene die gode rey nicheit des lichamen ghelooft hebben die sondeghen noch meer es dat sake dat se vallen in oncuuschen leuene ya dan man ende wijf die nochtans dobbel ouerspel doen maer die ten sesten male oncuuscheit doen ieghen natuere dats ses fout quader ende oec noch meer die ten seuenden male in inwendeghen gheestelike stucken haer selfs eyghene glorie ende gheestelike eere haer seluen behaghende die sondeghen alre oncuuschelijcs in opdraghender gheestelike houerdicheit hoe dat man ende wijf die in huwelijc sitten gheestelike inwindich ouerspel doen inder zielen dat xxvste capittele nv merct hier dan dierste maniere in welker voeghen dat man ende wijf die wetteliken huuelike sitten moghen doen gheestelike inwedich ouerspel aender zielen ende oec inde oncuuscheit aenden lichame dat sijn alle die ghene die bouen gode inden slaepbedde soeken ende begheren te driuene die quade ongheordeneerde gheloest haers vleeschs ende hier omme soe seggic v dat tie man ende tie wijf alle in onwetegher doot sonden bliuen die haer vleeschelike gheloest ende haer ghenuchte alsoe willen driuen dander partie di oec noch swaerliker openbaer sondeghen ieghen die heileghe kerke dat sijn menschen die in beiden siden eenloepeghe sonder bant sijn dese doen oec ouerspel inden gheeste ende oncuuscheit inden vleeschs ende oec sondeghense dicwile mede noch swaerliker inden heileghen gheest want si willen segghen dat dat hen oncuuscheit neghene sonde en si omme datse neghenen bant ontfaen en hebben ende aldus willen si dat sacrament des huuelijcs valsch maken dat god selue ordeneerde inden leuende paradijse als si meynen dat men dat sonder sonde doen mach want daer omme soe hedt dat paradijs dat paradijs omme datter gods alles dincs een paer in sette tesamen maer de derde partie die sondeghen noch swaerlikere in drie manieren dat sijn wijf ochte man die ouerspel doen in deen seide want die ouerspel driuen met anderen mannen oft oec met anderen ghehouden wiuen siet die en willen niet alleene dat sacrament des houlijcs valschs maken als si meynen datmen sonder sonden doen mach maer si breken haer sacramente ende oec alle datse gode ender heilegher kerken swaerlijc gheloeft hebben ya beide wijf ende man deen den danderen in wettegher trouwen wee wee ende eweghe wee si hen dijt qualijc houden want gods malediccie die sal ouer hen gaen sonder alle ontfermherticheit die alsoe steruen sonder penitencie ende oec die vierde partie die noch vierfoudegherwijs swaeliker sondeghen dat sijn man ende wijf die in beiden siden ghehout ende hen verbonden hebben metten bande des sacraments der heilegher kerken want dese doen dobbel ouerspel ya een man die sijn eighen wijf heeft oft oec een wijf die haren eyghen man laet ende mesdoet met eens anders wijfs man siet dit dobbelle ouerspel es wel de duuel alte ma le want dit sijn in vele manieren grote moerdeghe doot sonden van binnen inder zielen ende oec soe compt van ouerspele tusschen man ende wijf groet verdriet ende oec dicwile manslach van buten ende oec noch meneghe andere onnuemlike onwetteghe comenscap soe compt dicwile van dobbel oncuuschen ouerspele want die man onsteelt sijn wijf ende oec dwijf alse ghelijc haren eyghen man ende oec soe bliuen de kindere die in dobbel ouerspele gheuonnen werden in beiden siden hoorloepers want dat wule wijf die ouerspeel doet es selue van rechte voer gode ende voer die werelt een stinckende onsuuere dobbele hoere ya al werse coninghinne van haren liue nochtans moetse een onsuuere hoere heten ende bliuen want een gehout die in beiden dobbel ouerspeel hanteert met eens anders wijfs man die doet dicwile meere sonde dan een ghemeyne wijf die openbaer te bordiel sit ende daer omme machse wel te rechte een stinkende oncuusche dobbele hoere heeten want in doude wet soe plach men dwijf ten yersten male te duedene aenden lichame die vleeschelike ouerspeel dede ende ic segghe seker men mochtse nv vele bat dueden na kersteliker wet alsmen grootheit der sonden alleen aensaghe ya ouermits dat ons gheset ende gheraden es heilichlikere te leuene dant den yoden was nv voort vander vijfster partien die noch swaerlikere sondeghen voer dooghen gods dan man ende wijf die in beiden siden ouerspeel doen dat sijn sonderlinghen segghic alle manieren van gheesteliken menschen in wat state oft in wat ordenen dat si gheset sijn in sweren machdeliker reynicheit des lichamen te leuene ya ende oec gode na alheit harer binnstere van herten ende van zielen ende oec van ynnegher begherten reinicheit des lichamem ghelooft ende ghewillecoert hebben met ghehelen consente ende oec met voerghesetten rade der inwendegher beschedenheit siet die heileghe scrieft sprect dat dese noch swaerlikere sondeghen eest datse gode sine gheloften niet en houden en se vallen in vleescheliker oncuuscheit ya dan man ende wijf die in beiden siden dobbel ouerspeel doen soe doet nochtans seggic een nonne oft een monic oft oec wat gheesteliker menschen die gode reynicheit ghelooft heeft ende ghelouen mach het sy heimelike so openbaer meer sunde voer dooghen gods dan die dobbel vleeschelike ouerspeel doen ende oec mesdoet die persoen vele meer die gode sine bruut nempt ende onsteelt ende met eenre nonne sine quaetheit drijft oft oec met eneghen mensche die gode reynicheit ghelooft heeft ende die van gode onsteelt oft ontfoeghet die doet seggic vele ende c werf meer sunde dan oft hi eneghen eertschen coninc sijn vijf name soe mesdoet hi vele meer die den hemelschen coninc gode sine ghetroude gheestelike bruyt ontrect toncuuschen stucken wert want die merre menegher meesters spreken ende houden dit datmen om negheene sake noch oec om neghenen orber dier af comen mochte den hemelschen godliken coninc sine gheestelike bruyt niet nemen noch afiaghen en sal mach ya si spreken noch meer ende dit houdic oec met hen dats de paus van romen neghene macht en heeft dat hi gode sine gheestelike bruyt onttrecken soude teneghen howelike wert ende dit heeft oec wel voer maels gheprueft gheweest want sinte matheeus die apostel gods gaf sijn leuen om eenre yoffrouwen reynicheit te behoudene ic seggu oec dit wel van my seluen dat ic van beghinne altoes niet reine van lichame en ben bleuen mer ic en verlore oec noyt mine crone der reinicheit niet om alle menschen die eertrike sijn te behoudene nochtans waer dat een groet orber met des soude my wel ghelosten ende ghelieuen datic mijn leuen gaue vor elcs menschen ziele want wat soekeic anders in al mine leere dan gods lof ende sine eere ende alre menschen salicheit ende oec dat de minne ons liefs heeren ihesu cristi bekint werde inder menschen herten hem na te volghene oetmoedelijc want een cleyne nederoetmoedighe maghet dats die scat die gode wel behaghet nv hier na volghet de seste partie die seswerf swaerlike sundeghen dat sijn alle die ghene die haer quade vleeschelike onsuuere gheloest driuen ende haer saet willens ende wetens verderuen ieghen natuere alsoe datter nummermeer vrucht af comen en mach siet dits mere sonde dat houdicker voer dan oft een monic oft oec een bisscop sijn saet met eenre nonne saide acharme dese onnatuerliker verderffenisse geschiet nv soe vele in eertrike ya ende sonderlinghen onder gheestelijc volc van habite dat scandelijc ende ontemelijc ende oec niet gheorloft en es te sprekene in soe menegerande manieren dat sijt vderuen ende saien om haer quade vleeschelike ghelost wt te driuene nv voert hier comic op de seuende sondichste alre quaetste partie van menschen dat sijn alsoe ic noch meer hebbe ghesproken alle die ghene die hen seluen opdraghende van binnen behaghen in gheesteliker oncuuscheit eeren daer si hoeuerdelijc in glorieren ouermits dat hen dunct datse emmer heilegher ende sunderlinghere willen sijn na haer gheestelike sunderlinghe werken dise anteren bouen ander menschen al ocht sijt van hen seluen hadden ende daer omme andere menschen versmaden siet alsoe clemmense oec van binnen op hen seluen behaghende in gheesteliker houerdicheit na dat de werken dicwile sonderlingher sijn van buten in gheesteliken stucken deen bouen dander ya gheliker wijs dat groue sinlike ambachts liede hen seluen behaghen deen bouen dander ouermits die sunderlinghe cunst haers ambachts ende en dincken niet hoe een mensche meer gracie ontfeet dat hi soe vele meer gracie ontfeet dat hi soe vele meer es sculdich oetmoedegher te sine want al dat wi sijn ende al dat wi vermoghen natuerlijc ende ouernatuerlijc sijn al de gauen gods ende hoe een mensche meer van enen anderen heeft als gheleent hoe hi meer in hem ghehouden es nochtans al hebben wijt al van gode wi en connen niet weder ghedoen dan metten sine ende hoe beteren wi dan oec dat wij daer bouen tseghen hem mesdoen van al oec metten sinen in sijnre verdienten ende grondeloser ontfermherticheit vander gheeste liker houerdien merkelike dinghen ende dat nyemant properlijc werdich en es der gracien gods xxvjste cappittele ende aldus soe vindic oec cort ghesegt wel xij manieren van menschen die he seluen van binnen emmer yet behaghen in gheesteliker eeren deen min dandander meer omme dat hi iet bouen den anderen weent sijn in oeffeninghen oft in gheesteliken state nv merct dan hier de nederste maniere hoe goetwilleghe schinende menschen hen seluen behaghen inder nederster gheesteliker eeren dat sijn selke menschen die daer vasten ende vieren ende oec te messen ende tsermonen loepen ende doen ende laten dat die heileghe kerke verbiedt ende ghebiedt siet dit dunct hen een groet dinc ende versmaden hier bi dicwile andere sondaren van binnen ordelen sise in haer herte alsoe die phariseeus den publicaen versmade die achter hen stoent mer dandere die met deser ghehoersamheit der heilegher kerken hen seluen noch meer behaghen ende ander liede versmaden dat sijn die ghene die bouen dese te ghebede gaen ende ghedaechst omme haer aflaet loepen ende oec vele popelen metten lippen maer therte dats verre van gode sprect die prophete maer de derde partien die met desen valschen ghebede noch diepere in gheesteliker hoeuerdicheit terden dat sijn die ghene die hier toe de werke der ontfermherticheit oeffenen ende dat groet aechten datse derme spisen ende voeden dese doent allen met onsuueren moede di begheeren dat de liede saghen datse den armen almoesen draghen ende daer omme principalijc doen want onse here sprect selue dat die slinckre hant niet weten en sal wat die rechte hant doet oec de vierde partie die hen seluen noch meer van binnen behaghen dat sijn sommeghe menschen die eletter onwerdich habijt draghen ende oeffenen scoene sedelike voernemende wisen principaelijc omme dat de liede haer heilicheit souden prisen siet dese liede alse wtter kerken comen in huus soe gaen si ten ierste male schelden ende parlamenten copmt hen enich dinc tonpoent ende daer aen mach men bekinnen datse niet heilich en sijn ende des pleghen gherne nonnen baghinen ende al selkerande menschen die dicwile tachterste wter kerken comen die vijfte partie merct hier tiekene die noch meer glorieren in gheesteliker oncuijsscher houerdicheit dat sijn cluseneren swesteren broet bagaerde lollarde ende al selkerande volc die te male alindich ende arm ende versmaedt ende oec verworpelijc ontwerdich habijt draghen ende hier omme soe dunct hen datse van binnen arm ende oec alre armste van gheeste cristi alre volmaecste na volghers sijn ende dits haer meeste scade ende letsamheit die onder hen ghemeinlijc es dats datse van haeren wtwendeghe armoede soe vele houden ende haer sonderlinghe wise soe groot achten bouen alre menschen staet want ic seggu seker voer waer dit wi oft wat menschen die van sinen wtwendeghen armoede groot oft cleine yet vele houdende es die en ghesmaect noch en ghe voelde nie wat ghewarich armoede des gheests van binnen was want die wtwendeghe armoede en es maer gheordineert als enderande instrument ende behulp om tot inwendegher heilicheit te comene nv de seste partie die noch swaerlikere vallen in inwendegher gheestelike oncuusscher houerdicheit dat sijn die ghenen di van haer selfs persoen ende van haer heilicheit soe vele houden wer dat sake datse op eenen dach alde speise van eertrijke verteren mochten hen dunct dat sijs wel werdich waren ic seggu seker woer waer dat negheen mensche werdich alse werdich en mach sijn eenichs dincs dat god ye gheschiep oft ghewerden liet mer een goet gheestelijc innich mensche die cristum yet navolghen wilt die sal hem alsoe oetmoedich gheuoelen in sinen eyghenen gronde siere zielen dat hi si alles lasters ende alre scanden wert nochtans voert vander seuenster manieren der ouernemeliker houerdicheit dat sijn alle die ghene alsoe men selke mensche vent die soe sunderlinghe voernemende willen sijn datse hen werdich willen maken ende sijn inwendegher gheesteliker godliker spisen alse dicwile oft bi na alle daghe te sacramente te gaen siet dits een herde sorchelike becommeringhe want wiem oft wat menschen dien des dunct oft oec hem alsoe van binnen gheuoelt dat hijs yet werdich si van sine seluer verdienten weghen tontfane dat heileghe sacrament gods inden outaer gods siet die mensche sundicht alsoe vele swaerliker alse gheestelike spise goedere ende oec edelre es bouen lijffelike spise want des en mach nemmermeer negheen mensche verdienen wat hi dade met sijnre verdienten dat hijs werdich worde tontfaen maer ihesus cristus die god ende mensche es hi heuet ons alle gaderen allene verdient ende verworuen aen den hemelschen vader ya dat wijt ontfaen selen alse arme sondaers met grooter vreesen der inwendegher oetmoedicheit nv voort vander achtenster partien die noch houerdeliker dolen in haer fantasien dat sijn alle die ghene die talselker heilicheit wenen comen oft oec dat hen des dunct datse soe hoghe moghen op climmen van binnen datse daer na nummermeer des heilichs sacraments en behoeuen noch oec en moghen willen noch begheren ya en dien lieden en nes rechts van binnen negheen dinc swaere moch meer pine dan datse tsacramente gaen moeten alsijt doen ende dat es recht want sijt alre onwerdelijc ontfaen bouen alle menschen siet hier omme ontfaense meneghen gheesteliken houerdeghen oncuuschen duuel ende dats haer inwendeghe gheestelike verworchde spise dats datse na sduuels rade werken ende leuen want die tsacrament veronwerdeghen ende dies niet en achten die setten al oeffeningh der heilegher kerken valschlijc af in hen maer ten neghende male soe onsprinct hierwt eene noch diepere verborghene inbliuende houerdicheit dat sijn eenrande bedroghene mensche die segghen dat de mensche anders niet van binnen en sal sijn dan alse een weueghetouwe oft alse een instrument gods daer god mede werct aise hi wilt ende ic segghe hem vander side hier ieghen we we ende eweghe malediccie soe si den ghenen die hem van binnen niet en gheuoelen vrie willeghe opgaende werkelike instrumente gods vander dolinghen ende valscheit der vrier gheeste ende hoe danich wi selen sijn inden eweghen leuene xxvijste capittele maer de tiende menschen die sundeghen noch verborghelikere in gheesteliker oncuusheit dat sijn die ghene dien dit dunct datse noch yet gods oft ghescapens lichts in hem gheuoelen ende des selfs gherne te male alles quite weren ya wert ghescapen soe onghescapen op datse alsoe ledich mochten sijn gods ende oec alre becoringhen alse doense niets niet en waren ende hier bi moghense wel prueuen wer dat sake dat sijt mercten dat alder sotter vrier gheeste leuen puer valsch es want redene wer bi een dinc dat in hem seluen niets niet en nes siet dat en nes noch ledich noch onledich want dat niets niet en nes dat en nes noch ghescapen noch onghescapen ya noch god noch creatuere ende nv moeten emmer alle dinghen creatuere ochte god sijn ghescapen oft onghescapen ya saelt yet sijn en eest oec niets niet in hem seluen soe en wert noch weder god noch creatuere werdentrouwen god en mach emmer niet creature werden noch creatuere en mach niet god werden want soe verloerse haer ghescapentheit wi en selen onse ghescapenheit niet verliesen mer ouerliden dats ouerformt werden met eenen godliken lichte der wi gode in bekinnen selen alsoe sinte pauwels sprect van aensichte tanghesichten wi en selen oec niet te niete werden maer wi selen vermeten ende ouermits bloete minne verhauen werden bouen ons seluen wi en selen oec niet onscapen noch ontwracht werden maer wi selen bouen onse begrijp vanden gheest gods ghewracht werden wi en selen niet te male ontgheest werden mer wi selen vergheest ende volsat werden wi en selen oec gods niet alsoe ordroetich noch soe versat werden wi en selen oec mede altoes hongherich ende dorstich vor stande ende op ghericht bliuen met eweghen loue ende met eweghen crighe voer die onbegripelike hoecheit gods ende daer soe selwi ewelijc ende emmer meer ondersceet ende anderheit ende claer bekinnesse gods ende onse selfs ende alre doochde behouden ende oec soe selwi daer ingaen ende wtgaen ende altoes werkelijc ende oeffenachtich bliuen met onsen ghescapenen crachten ontfaende die glorie gods ende hier omme soe seggic v seker voer waer datse alle verleidt ende bedroghen sijn die daer alsoe ledich willen sijn gods ende ewegher dinghen alsi waren doensi niet en waren want dat niets niet en vas seggic noch dat en nes noch ledich noch onledich negheen van beiden hoe dat die mensche comt totter alder quaetster secten die op climmen wilt sonder die hulpe cristi dat xxviijste capittele nv verstaet dan ten xj male waenen dat dese menschen dese groet gheestelike inwendeghe houerdicheit compt alre meest trouwen dat compt principalijc van desen sake omme datse op willen clemmen sonder de hulpe ons liefs heren ihesu cristi ende oec alse ghelijc sonder ouernatuerlike inwendich licht der gracien gods want alle beelden ende wisen slaense af ende haer begherte ende haer minnende crachte latense al puer stille ligghen ende keeren haer verstannisse in een eenvoldech simpel onberuerlijc bloetheit totter ierster saken alre saken beghinsel ende oersaken ende in die eenvoldegher sempelre blootheit soe beuendense ghelijc eenen heideghen ongheloeuen mensche haers wesens wesen ende aldus werden oec dese duuels vrie onvrie gheeste gheleidt ende verleidt in eenen donckere verduuelde deemsterheit ya sonder oppenbaringhe des lichts ende sonder claerheit ende oec alse hier toe comen ende gheraken datse dit isteghe wesen haers wesens wesen vonden hebben ense oec hier bi enichlijc ghebliuen connen sonder hindernisse oft sonder enich menichvoldich wtsien op anderheit oft op werc oft op onderscheet van persoenen siet dan dunct desen duuelschen menschen dat sijt al volbracht ende oec al voldaen hebben dat men ghewoerden ende spreken mach van goode ende daer alle de heileghe scrifte ende oec al oeffeninghe der heilegher kerken omme es gheordineert siet ende hier af comt die alre scadelijcste houerdeghe gheestelike dolinghe die nv in ertrike regneert noch vander alder quaetster pascien der houerdien die gheueysdelijc wandelen metten heileghen schine dat xxixste capittele want dese menschen sijn ten xijsten male quaetheit alre quaetheit den houerdeghen duuel lucifer ghelijc ende niet allene en sijnse lucifers quaetheit ghelijc mer si sijn alsoe vele quadere alse god goet es bouen lucifer ye want lucifer en woude doch mer gode ghelijc sijn ende nv steet doch alle ghelijcheit gods in onderscheede ya dat wi ons gode gheliken moghen maer hoort dit wonder groot want dese duuelsche antkersts vorboden die nv welingh op sijn ghestaen siet dese vermaledide menschen willen selue simpellijc god ende godheit sijn ya ende segghen hier toe noch meer dat haer ghescapen wesen in dat wesen gods vergheet ende vergaen sal ende dat daer oec alle wesene selen werden een wesen gods ende aldus setten die valsche bedroghene menschen alle werc ende oeffeninghe ende anderheit ende onderscheet van verdienleken loene af ende te niete ende willen alsoe ledich sijn gods ende ewegher dinghen ende oec alre doechden alse doense niets niet en waren want si segghen dit valsche ghetughe ende leeren dit anderen goet willeghen mensch simpelen menschen voort op datsese oec bedrieghen moghen ende trecken te hare ongheloeuicheit soe segghense datmen inden eweghen leuene niet willen noch niet hebben noch niet begheren en sal want sy sijn worden kinneloes ende minneloes ende willeloes ende oec alre doechden quite in sduuels name ende des lijic hen wale datse alre ghewaregher inwendegher doochden quite sijn ende gods ende oec alre goeder inwendegher dinghen los ende ledich staen mer quader oncuuscher sonden oft oec te wat vleescheliker quaetheit dat si gheneicht ende becoert worden siet des en staense een helle wert niet ledich mer si werken doncuusche beelde wt soese emmermeer ierste moghen want het hendert hen aen haren valschen duueliken inkeer siet desen bedroghen valschen menschen en seldi niet gheloeuen noch haren worde noch haren werken noch oec haere valscher subtijle behendeghe leeringhe daer en seldi niet nauwe na hooren want si weder spreken die heileghe scriefte te male wer dat haren sotten hoefde iet contrarie valt ende oec al oeffeninghe ende wise der heilegher kerken dit setten sy te male af ya onder haer quade conpaengie oft gheselscape daer si dorren ende vri wenen sijn maer ie seggu wel voer waer datse alsoe gheueisdelijc ende alsoe verborghelijc wandelen metten heilichsten schine der oetmoedicheit onder v datse qualijc enich mensche bekinnen mach het en worde hen sonderlinghe van gode ghegheuen want haer valsche woerde die luden alte scoene ende oec alte wel in vele menschen oeren maer den goetwilleghen sempelen herten es haer valsch ghetughe alte bedect ende oec alte verborghen want onder den meesten schijn der wtwendegher oetmoedicheit soe wert van binnen dicwile verborghelijc gheoeffent die alre gheestelijcste oncuuscheit houerdicheit die bouen alle dinc tquaedst te bekinnen es van den ondervindene der oetmoedicheit hoese gheproeft wert bi ij dingh xxxste want den oetmoedeghen mensche en machmen emmer niet bat bekinnen noch proeuen in neghenen sinnen ter langher tijt dan alse men hen scande ende lachter aen doet datmen dan aen sijn goedertierenheit ghewaer wert dat hi dat saechtmoedelijc ende sonder wrake ende sonder alle aenscheldene wel ende effene verdraghen can want in desen tween poenten wert doetmoedeghe mensche bekint ende gheproeft beyde van buten ende van binnen ya hi in hem seluen ende oec van buten van anderen menschen die bi hem sijn ya wat datmen sinen persone mesdoet siet hier in wert die gront oetmoedeghen mensche van buten bekint in dien dat hi lieue can doen sinen viant ghelijc sinen vrient want onse lieue here ihesus cristus sprac vrient tot iudase toen hine vercocht ende verraden hadde ende oec leuerde in die doot des crucen nu dander poent der doetmoedeghe mensche hen seluen van binnen met bekinnen sal ia den gront siere oetmodicheit dats wat scande oft oec wat lachters dat men hem van buten aen doet oft oec ouer den hals segghen mach ia weder recht soe onrecht des en sal doetmoedeghe mensche nemmermeer ghewaer worden van binnen inden leuenden gronde sijnre oetmoedicheit daer en sal hem nyemant onrecht noch onraste noch oec egheen stoernisse moghen doen want soe men den ghestoerdestoruenen gront des oetmoedeghen mensche meer scanden ende lachters aen doet soe hi in lanc soe meer lichtere ende bereedere es altoes ene noch medere scande te lidene ter eeren gods ia dan hem enich mensche aen doen mach van buten siet ende dit verdrijft alle gheestelike oncuuyssche houerdicheit wt ons dats dat wi te male sonder vrake ende sonder alle ansel selen leuen van buten ende van binnen ende oec in al suken oetmoedeghen mensche soe rust seker die heileghe gheest hier beghint dat achste ghebot hoe dat men scouwen sal valsch ghetuyghe dat xxxste capittele nv hier na volghet dachtste verbodt dat ons god niet allene en verbiedt alrehande vremde ghenuchte noch ouerspel mer hi verbiedt ons oec valsch ghetuighe ende alle loghenen ende ongherecht ordel dit wetic wel ia oec verbiedt ons cristus selue in dewangelie dat wy niet en ordelen want in dien sprect hi dat ghi ordelt soe seldi oec weder gheordeelt werden ende oec seggic v voer waer dit al mochten die ioden sommeghe sonde doen sonder correctie van der wet tontfane nochtans dat sonde altoes sonde bliuen moste dat ons kersten menschen dit alle drie ghelijc ghenoch verboden es dat wi niet lieghen en selen ende oec niet ordelen en moghem wi en selen oec negheen valsche ghetughe gheuen want dese drie quaetheiden lieghen ordeelen ende valsche ghetughe siet dese drie ongherechte teekenen pleghen gherne te samen te regneren inden quaden onghewareghen mensche ende oec esser bi na die werelt vol want ment vint lutter menschen heden daechs inder werelt hoe ghewarich datse scinen nochtans gaense emmer yet met verborghenen loghenen omme ende wie dat oec lichtelijc oft om een cleyn ghewin oft verlies vermach te lieghen voer doghen gods siet die onghewareghe menschen ordelen dicwilen ander liede inden wtwendeghe aenghesichte ia in menegherande manieren soe ordeelt deen mensche den anderen tonrechte waer dat sake dat elc sijn conciencie van binnen aensaghe ende wel besaghe hi vonde altoes in hem seluen ghenoch tordelene ya te rechte wi en doruen niet gaen ordelen ons ghebueren noch onsen euenkersten noch vremde liede ten inde vanden dorpe noch oec wie ten vagheuier oft ter hellen behoren sal dit wtwendeghe ordeel selen wi al den ouersten rechtere gode beuelen die alle herte bekint ende siet ende oec die ghemeyne richters van den lande die daer toe van gods weghen vercoren sijn hem selen wi duytwendeghe ordeel beuelen want si sijn daer toe gheset ende gheordeneert datse wreken selen die wtwendeghe mesdaet ende god sal wreken ende ordeele gheuen vander inwendegher verborghenre mesdaet der zielen maer es dat sake dat ghi ommer ordeelen wilt soe ga een yeghelijc mensche in sijns selfs inwendegheit sijnre eyghenre conciencien ende besie oft hi daer in yet tordelen vint ya ende alse wi die te gronde ghesuuert ende ghepurgeert hebben alsoe dat wier niets niet mer in en vinden tordeelen siet noch tans laet ons dan voertmeer sonder ordeel bliuen mer es oec dat sake dat ghi yet ordelen wilt te rechte soe ordeelt ghelikerwijs dat ic ordeele ende laet v minne ende v caritate vloyen met gheminre rust ende trouwen al hemelrike ende eertrike doere alre menschen salicheit begherende want men vint vele menschen die dicwile een dinc weenen ordeelen ende voert weenen bringhen na gherechticheit der caritaten dat vele meer comt wt onwerden ende van nide ende oec wt hate want ghi selt oec weten den derden male dat van haet ende van nide ende oec van ghiericheiden ende van inwendeghen mesmoghenne ende oec van wtwendeghen scalken ghemerke der oghen siet wt desen vijf dinghen soe ontspringhen alle valsche ghetughen ende oec alle ongherechteghe orconden ende dats om dat wi selue van binnen niet gherecht en sijn voer doghen gods want een mensche die voer die eweghe waerheit die god selue es niet op gherecht en steet siet dat sijn al loghenaren die hen mee scamen voer doghen der menschen sunde te doene danse doen voer doghen gods ende dat comt hier bi want die menschen en leuen noch en bliuen selue van binnen bider ewegher waerheit niet nv merct want een mensche die willens ende wetens een voersetteghe groue loeghene wt sijnre eyghenre herten sprect alsoe dat hi te voren wel weet ende versteet dat gheloghen es dat hi eenen anderen gheest te verstaen ende hi dan merct dat hi daer met gode ende hem seluen oft sinen euen mensche grotelijc te cort doet siet die mensche doet alsoe dicwile dootsonde want een mensche die selke voersetteghe loghene der spreken wt sijnre eyghenre herten te sinen monde wt die loechent gods ende der ewegher waerheit want die prophete sprect inden soutere dat god verliesen sal alle die ghene die loghene spreken dat sijn alle die ghene seggic noch die felle eyghene voersetteghe loghenen wt haren onghevuaregher herten ieghen haer binnenste consent voertbringhen want aldus steet oec ghescreuen in dboec van rechte dat die mensche liecht die ieghen sijns selfs inwendicheit loeghene voertbrinct want ic segghe v seker voer waer datmen om negheen dinc noch om negheen ghewin noch om verlies ya noch oec om steruen noch om leuen noch oec om dlijf noch om die ziele te verliesene en machmen emmer sempelment metter herten niets niet lieghen sonder sonde ya al waert oec om mijns euenkerstens goet oft om sijn ere oft om sijn lijf oft oec om sijn ziele tontdraghene want ic ben der ewegher waerheit in gherechter belijnghen gods meer sculdich dan alle creatueren want al dat wi hebben ende oec al dat wi selue sijn ia beide van buten ende van binnen dat selen wi setten voer deere gods te beliene ende dan wert die eweghe waerheit die god selue es in ons herte ghesproken ende gheboren ende aldus hebdi wel verstaen hoe dat wi gode om negheen dinc voer wetelijc lieghen en selen ende oec soe hebdi voer wel ghehoert hoe dat een yeghelijc mensche sijns selfs quaetheit die in hem es ordeelen sal ende en sal niet gaen buten den eyghene huyse sijnre consciencien hoe dat valsch ghetughe ghesciet in vele manieren tusschen gode ende ons ende oec tusschen ons ende onsen euenkersten xxxiste capittele mer nv hebbic v noch voer wert te lachteren valsche ghetughe dies oec herde vele gheualt tusschen gode ende ons ende oec tusschen ons ende onsen euenkersten ja ic vinde hier manieren van valschen ghetughen af te sprekene emmer deen meer quader dan dander dierste ende dalre meeste es datmen den euenkersten valschelijc met quader verradenissen ontuycht sijn tijtelike eertsche hebbinghe siet nochtans verliesen die menschen al haer zielen die daer toe yet hulpen tonrechte het si weder heymelijc soe openbaer dander valsche ghetughe dat noch swaerliker dobbeleert dats dat deen mensche den anderen verraedt aen sijn werlike eere ende benemt hem sinen goeden eersamen name sonder scout ende onuerdient want men vint meneghen mensche die lieuer heeft sijn vterste ere ende sinen goeden eersamen name te behoudene dan al sijn goet want tijtelijc goet des mach een mensche weder vercrighen maer sinen eersamen name moet dicwile verloren bliuen maer de derde valsche verradenisse die es noch alsoe vele quadere als my mijn himde es naerdere dan mijn ouerste cleet dats alsoemen sommeghe menschen vint die haren euenkersten om ghichten oft om miede oft oec om ghelts wille valschelijc verraden ende toe bringhen dat deen mensche den anderen sij lichamelike lede af sleet ia ende benemt hem sijn ghesonde te male alsoe dat hi daer na nemmermeer prouende winnen noc met handen verdienen en mach siet die ghene die dit toe driuen die nemen den mensche sijn goet ende sijn ere ende oec ten derden male sijn yghe sondeghen nv ten vierden male soe sondeghen noch vierwoudegher wijs swaerlikere die daer met quader valscher verradenissen toe iaghen ende driuen dat deen mensche den anderen doet sleet ende benemt hem sijn lijffelijc leuen ya seldi weten noch meer es hi oec daer toe in doot sonden van binnen aender zielen soe brinct hine oec mede ter ewegher doot ya sterft hi sonder rouwe ende sonder bichte ende hier omme soe segghic v dat es een anxtelijc dinc dat men enen mensche ter doot brinct maer die vijfste partie van menschen die sondeghen bouen dese voergheseide valscheit noch vijfwerf swaerliker ende noch oec valscheliker in vele manieren dat sijn alle die ghene die den ghesworen recht gods ende der heilegher kerken ende oec ghemeynheit des lants swaerlijc met ghesworenen eede op die heileghen gheloeft hebben elken recht te doene ende oec te houdene naest haer macht siet alsi dit groot oft cleyne yet breken ya alsoe vele willens ende wetens als een cleyn seemsadeken groot es soe verliesense alle haer ziele ende varen ten eweliken duuel volen wies eyghen knecht datse sijn want meyers ende scepenen ende oec alle die ghene die nv opten dach van heden alsmen scrijft mccclv weerlike gherechten beseten hebben ende gheloeft hebben gods recht ende der heilegher kerken recht ende elken mensche recht te doene naest haer macht siet dese valsche rechters dat bat crommers mochten heeten varen bi na al ter hellen ende ten eweliken duuel volen weert want alle die rechters die ieghen recht yet meer helden ter slincker hant dan ter rechter hant om ghichte oft om miede oft om vrinde oft om maghe ya oft oec om steruen oft om leuen siet dese verliesen alle seker sonder twifel haer ziele want voer gode sijnse meinedich ende wetteloes want die ghene die breken datse op die heileghen gods ghelooft ende ghesworen hebben die selen gaen in dat eweghe helsche vier mer die ghene diet houden die selen gaen met haer weldaet in dat eweghe leuen nv noch voert vander sester partyen wie ende welc die mensche sijn die noch sesuoldegher wijs swaerliker vallen met valschen ghetughe ia beide van buyten ende van binnen dit sijn in tghemeyne af te sprekene alle die ghene nv merctse wel die daer haestelijke prelacien ende oec gheestelike ouerste heerscap ontfaen ende beseten hebben elc min ende meer bouen sijn volc acharme siet dese ouerste prelaet gheuen menich scandelijc valsch ghetughe ia beide hem seluen ende haren volke daerse haer eyghen ziele voer te pande gheset hebben gheliker wijs dat een goet herde set sign vterste leuen voer sijn scape van vierderhande manieren van gheesteliken valsch ghetughers onder die prelaet dat xxxijste capittele mer nv vindic sunderlinghe wel vier manieren van valschen gheesteliken ghetughers onder die prelaet ia emmer deen vele quader dan dander dierste valschers dat sijn ghemeynlijc alle die ghene die de woerde gods op den stoel der waerheit preken ende leeren ende sijs dan selue niet en leuen want des predicaren leuen dat soude van recht meer met preken ende leerliker sijn met goeden eersamen sedeliken doechden onder tuolc dan sijn sermone oft sijn predicacie ya alsoe dat sijn leuen ende sijn eersame wandelinghe altoes sijnre leeringhen ghelijc waer voer der menschen oghen want sinte gregorius sprect aldus dat die hane tierste sijn selfs vloghele sleet eer hi voert crayt vermalendijt sijn dan die ghene die predeken ende leeren den volke dit seldi doen dit seldi laten ende sijs seluen dan niet en leuen nv dander gheestelike partie van abite die sundeghen noch valscheliker dat sijn alle die quade priesters int ghemeyne in die welke dier herde vele es die also onsoberlike haren bloede ende oec haren wlen vleessche dienen datse noch wel en leuen noch wel en leeren ende dit sijnse daer paulus af sprect dat haer buyc es haer god mer die derde valschers in gheesteliken state dat sijn abde abdissen ende hoghe prelate die ordenen hebben ontfaen siet dese gheuen haren conuente alsoe valschen ghetughe ende oec alsoe quaet exempel dat die ghene daer die prelate haer eyghen ziele voer gheset hebben bi na alle haers ghearghert worden want die prelate die sijn nv ghemeynlijc in ordenen van soe quaden oneersamen staten datse noch en leuen noch en leeren mer haer conuent alre meest in vele manieren verkeren want die prelaet die en gaen noch te chore noch te ghemeynen reeftere noch ter ghemeynere cokenen noch oec ten ghemeynen dormtere want die prelaet sijn dalre onghemeynste van alden conuente ende oec segghic v seker voer waer dat die prelate heden daechs al meest inder heilegher kerken werden met quader verradenissen vanden duuel vercoren ende niet vanden heileghen gheest want dese coemenre alle valschelijc toe nv merct nv wel die hen seluen yet daer toe driuen oft verkiesen met scatte van ghelde oft met vrinden oft met maghen ya oec oft met groter heeren bede vanden lande siet dese prelate die aldus vremdelijc vercoren werden sijn gode scop oft een scande want alle die ghene die hen seluen ter hoecheit verkiesen alsoe dat hen dunct dat sijs yet werdich waren prelaet te sijn siet die persoen verworpt god want met alsulker houerdegher vercorenheit en heeft die heileghe gheest niets niet te doene maer die vierde manyere der gheesteliker valscher prelate wat huelpt dat ict v verhale dese sijn wel quaetheit alre quaetheit te male ya bisscope offisale lantdeken vicarise ende cardenale ende oec die valsche wt ghesinde legaete dit sijn seker wel duuels prelate want sy sijn den duuel ghelijc in houerdicheit ende oec der quader werelt ouermids haer grote ghiericheit ende oec heffense grote renten ende meneghe prouende van gheesteliken goede der heilegher kerken ende en verdienens selue niet een twint ende daer omme selense ewelijc bliuen verdoemt ende gheschent ja noch meer suldi weten hoe vele prouenden dat si hebben nochtans es daer toe al haer driuen ende haer iaghen hoe ende in wat manieren datse den leken volke tgelt vter borsen moghen ontdraghen want merct nv op den dach van heden alsmen scrijft mccc lv ghemeinlijc van bouen tot beneden die clergie soe en horic niemen haer doecht belien acharme dit es yammer groot dat tgheestelike volc ghemeynlijc van caritaten alsoe naect es ende alsoe bloet want het scijnt recht oft caritate ende ghemeyne vast ende trouwe bi na in alle menschen doot ware ende vercout maer een yeghelijc mensche na ghemeynen loep te sprekene die steet daer na hoe in wat manieren datse deen den anderen onder enen sconen schijn van buten valschelijc bedrieghen moghen van binnen ya op dat elc anderen yet mochte winnen dat hi emmer tsijn hadde want waer vintmen eneghen mensche oft oec eeneghen bisscop oft oec eenghen prelate oft abdisse die puerlijc om die minne ons heren ihesu cristi eneghen gheestelijke gaue oft prouende als te vergheefs ewich gheeft ay seker deser prelaet en hebbic emmer binnen minen tijden noyt niet vernomen ia nochtans schijnt datse alle die prouenden inden yersten tekenen puerlijc om gode gheuen ia dbroet maer die scandelike sause ende peeper dat moeten die ghene groffelijc na betalen die haer kinderen cloesteren oft ordenen oft seker monike ende nonnen die soudent emmer alsoe poenten met haer scalker behindicheit datse hen die kindere weder thuys souden senden waert dat sake dat elc sijn propere eyghene petancie niet en hadde siet ende aldus na dese ghelike soe drijftmen oec bi na alle cymonie ende comenscap metten prouenden van erterike ia altemale eest doen om weder doen gheeft my ic gheue di acharmen ende hyer omme maghic wel segghen dat godlike minne ende caritate es doot ende vercout mer ghebenedijt sijn die menschen die al haer werke puer vriwillichlijc gode teeren werken sonder eneghe hope van weder loen nv mint dan segghic noch ende oeffent eenen god ende sweert bi hem niet in spot viert die heileghe daghe algader eert moeder ende vader ende bringhet ghenen man ter doot ende steelt oec niet al sidi bloot noch en begaet gheen ouerspel noch valsch ghetughe op nyemant el vanden neghenden ghebode hoe du nyemans wijf begheren en sult xxxiij capittele ende alsoe comen wi hier echter op dat neghende verbodt dat ons seker verbiet god dat wi niemans bedde ghenoet begheren en selen want alsoe vollec ende alsoe saen als enich mensche eens anders bedde ghenoet te sinen wille begheert siet al te hans heeft hi ouerspel ende oncuyscheit ende doot sonde ghedaen in sijn herte ia al en volbracht hijs nummermeer metten vleescheliken werke van buten nochtans soude hi ewelijc ende oec emmermeer om dat selue inwendeghe losteghe begheren der creatueren verdoemt sijn ya storue die mensche daer met sonder rouwe ende sonder bichte want dat binnenste gheheel consent totten creatueren ghekeert ende onsuuerlijc ghegheuen dat es altoes dierste teken van dootsonden want onse lieue heere ihesus cristus hi ghetuyghet ons selue dat in dewanghelie daer hi sprect die een wijf sient ende hise begheert die heeft oncuyscheit ghedaen in sijn herte hier volcht dat tiende ghebodt ende dat leste hoe dat men gheen vremde dinghen begheren en sal dat xxxiiijste capittele nv hier na soe volcht ons dat leste tiende verbodt dat ons oec swaerlijc verbiedt ons here god dats dat wi nyemans goet noch sinen esel noch sijn osse noch sijn deerne noch sinen knecht ya noch oec sijn enich goet dat eens anders es niets niet willen noch begheren en selen siet ende hier moechdi proeuen ende merken dat ons in dit tienste verbot alle ongherechticheit ende oec alle diefte verboden es ja beyde van binnen ende van buten in dien dat deen mensche des anders goets niets niet begheren en mach noch en sal want wie oft wat menschen hoe arm dat hi ware die eens rijcs mans goet begheert tonrechte siet die mensche es ongherechte ende wetteloes ende een dief voer gode ende verliest sijn ziele ende oec daer toe es hi dobbel ghierich mensche ia alsoe langhe als hi in desen begripe steet dat hi yemans goet begheert tonrechte want die selue ongherechticheit sal moeten berren sonder verberren in dat eweghe helsche vier wee wee ende oec eweghe maledicie soe si dan den ghenen die daer een anders goet tonrechte begheren ende diet daer eenen anderen tonrechte onthouden want dats dobbel quaet van vijf dinghen die ewelijc berren selen inder hellen dat xxxvste capittele vijf dinghen vindic die ewelijc ende emmermeer selen berre inder hellen gront dierste dats verkeert eyghen wille die gode enich dinc contrarie mint dat es bouen oft ghelijc gode mint dander es om dat wi in titelike dinghen oft in ghescapenen creatueren alsoe oec meer solaes soeken dan in gode oft in eweghe dinghen ende oec dat derde helsche wee sal sijn om dat wi in tijt die edele gauen gods roekeloes ende ondanckelijc ontfaen ende oec qualijc ende scandelijc gheorbert hebben ieghen deer gods mer dat vierde helsche wee sal sijn om die grote valsche ontrouwe die wi ieghen caritate ghewracht hebben tusschen ons ende onsen euenkersten ende oec dat vijfste helsche wee dat alle die ghene die in hen ghesmaken ende gheuoelen selen ja die gheboden gods niet ghewaerlijc en houden ouermids godlike minne siet dats die eweghe helsche worm der quader consciencien die nemmermeer en sterft te ghenen daghe god hoede ons van dier helscher plaghen amen amen 