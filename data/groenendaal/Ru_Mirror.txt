een spieghel der eeuwigher salicheit dit boec mach wel i spieghel wesen daer men waerlec in mach lesen gode alle dooghde ende eewegh leven daeromme es hem dese name ghegheven spieghel der eewegher salecheit diere hem in spieghelt doet wijsheit die gloriose name ons heeren dien alle inghele ende heileghen eeren met grooeter weerdecheit die de dooede levende maect die hi met sijnre cracht gheraect in eewegher salecheit uutghestortte zalve der minnen die alle gheeste doet ontsinnen met haerre zuetecheit die si nu in deser tijt ghelooft gheert ghebenedijt ende in der eewecheit lieve gheminde in onsen heere ic hope ende ic ghetrouwe hem sonder twifel dat hi u voorsien gheroepen vercoren ende ghemindt heeft in der eewecheit niet alleene u maer oec alle dieghene die professie doen ghewarechlec vore sijn gloriose anschijn in sijn convent ende dat sijn alle dieghene die vrilec ende ongheveinsdelec verkiesen eeuwelec hem te dienenne te lovene ende te minnenne ende dit is hen een ghewaregh ghetughe ende een seker teeken datse god in der eewecheit voorsien vercoren ende gheroepen heeft van vrier goetheit met sinen gheminden vrienden in sijn convent maer sidi noch novicia soe nemt de ordene ane ende doet professie in minnen ende in ghewaregher heilecheit verkiest ongheveinsdelec met vrier herten ende dan seldi ghevoelen dat ghi van gode eewelec vercoren sijt want omme sine uutvercoorne gheminde heeft hi ghesendt sinen eeneghen sone die met hem i es in der substantien ende met ons een in onser natueren ende hi heeft ons gheleeft ende gheleert ende ghemint tote der dooet ende hi heeft ons verlooest ende ghevrijd van allen onsen vianden ende van al onsen sunden ende dit heeft hi ons allen ghemeine ghedaen ende ghemeine ghegheven ende ghelaten alle sine sacramente ende hieromme wildi in minnen verkiesen dat si u een teeken dat ghi van eewecheit vercoren sijt ende opdat ghi hem des ghelooeft ende wale betrout soe heeft hi u ghegheven ende ghelaten sijn vleesch ende sijn bloed in spisen ende in dranke in eenen doorgaenden smake al uwer natueren ende die smaec sal u voeden ende spisen tote in dat eeweghe leven want hi wilt in u leven ende wooenen ende hi wilt selve uwe leven sijn god ende mensche ende altemale uwe sijn eest dat ghi temale sine wilt sijn ende in hem leven ende wooenen alse i hemelsch godlec mensche ende dit es de ordene ende de maniere eewegher minnen dat ghi sine sijt ende niet uwsselfs ende heme leeft ende niet uselven ende aldus heeft hi uwe gheweest en u gheleeft ende blijft uwe in der eewecheit ende hieromme leeft ende looft meindt ende mindt ende diendt te sijnre eewegher eeren niet omme looen noch omme gherief noch omme smaec noch omme troest ochte omme eenegh ding die u daer af werden mochte want gherechte minne en suect des heers niet ende daeromme heeft si gode ende alle ding want si met gratien natuere verwindt ende hieromme gheeft cristo uwen brudegooem al dat ghi sijt ende al dat ghi hebt ende vermooght ende dit doet met melder vrier herten ende dan sal hi u wedergheven al dat hi es ende al dat hi vermach soe en saeghdi nooeyt soe bliden dagh want hi sal u openen sine gloriose minnende herte ende die binnenste sijnre zielen al vol glorien gratien vrouden ende trouwen ende daerin seldi verbliden ende wassen ende toenemen in herteleker liefden die opene wonde sijnre ziden sal sijn uwe pooerte in dat eeweghe leven ende uwe ingang in dat levende paradijs dat hi selve es daer seldi ghesmaken vrocht eeweghs levens die ons ghewassen es op dat hout des crucen die wi verloren in adaems hooeverde ende nu ghewinnen in die oedmoedeghe dooed ons heeren jhesu cristi die onse levende paradijs es want in hem ende ute hem soe vloeyt de fonteyne eewegher ghesunden ende ute sinen wonden vloeyt balseme medicine van alre qualen die roke es soe starc dat hi verdrijft alle de serpente der duvele ende verwect die ghestorven sijn in sonden ende gheeft gratie ende eeuwegh leven in die binnenste ons heeren jhesu cristi vloeyen honeghvloede boven allen smaec ende suetegheit diemen ghedinken mach mooghdi daerin comen ende sijns ghesmaken ende ghevoelen soe verwindi lichtelec de werelt uselven ende alle ding want hi sal u wisen den wech der minnen te sinen vader dien hi selve ghing ende die hi selve es ende daerin sal hi u vertooenen hoe sine menscheit eene weerdeghe offerande es sinen vader ende dese menscheit heeft hi u ghegheven met al dien dat hi gheleden heeft dat ghi coenlec daermede te hove comt vore sinen hemelschen vader want hi heeft den pays ghemaect ende wi sijn vri ende hieromme seldi cristum uwe offerande presenteren ende offeren met ooedmoedegher melder herten als uwe scat daer ghi mede verlooest ende ghecocht sijt ende hi sal u met hemselven offeren sinen hemelschen vader alse sine gheminde vrocht daer hi omme ghestorven es ende die vader sal u met sinen sone ontfaen in i minlec behelsen siet daer werden alle sonden vergheven ende alle scoud betaelt ende alle dooghde volbracht ende lief met lieve in minnen beseten in desen besittene seldi u bevinden ende ghevoelen levende in minnen ende minne in u ende dit es de orsprong gherechter heilecheit want nieman en comt ten vader dan overmids den sone ende sine passie ende sine dooed ende die ghefent in minnen die anders opclemmen ende ingaen willen die sijn bedroghen ende dat sijn dieve ende mordenaren die behooeren alle ten helschen viere maer heeft u de sone met hem ende met sijnre dooed gheoffert sinen vader soe sidi behelst in minnen ende minne es u ghegheven alse een pand daer ghi mede ghecocht sijd gode te dienenne ende alse i weerdere daer ghi mede gheerft sijt in dat rike goods ende god en can sinen pand niet ghequiten want die pand es al dat god selve es ende vermach siet dese pand ende dese weerdere dat es de heileghe gheest die es uwe bruudscat ende uwe duwarie daer u jhesus uwe brudegooem mede gheerft heeft in sijns vader rike nemt dan ware met grooeten ernste dat ghi vaste houdt ende besitd uwen pand ende uwe duwarie in eenecheit der minnen met jhesu uwen gheminden brudegooem want in eenecheit der minnen werden altooes van nuwes herboren die gode eerlec leven ende dienen ende dat sijn iij partyen van menschen daer alle de familie die gode dient in bevaen es die ierste partye dat sijn goetwilleghe dooghtsame menschen altoes verwinnende ende stervende den sonden die andere partye dat sijn inneghe rike levende menschen volbringhende hooecheit alre dooghde de derde partye dat sijn verhavene verclaerde menschen altoes in minnen stervende ende vernieutende in eenecheit met gode dit sijn iij state ochte iij ordenen daer alle wisen van heilecheiden in ghefent werden ende alse dese iij state te gadere comen in eenen mensche soe leeft hi na den liefsten wille goods nu merct dan die state ende die levene met haren onderscheede ic salse u tooenen ende verclaren opdat ghi uselven wel bekinnen mooght ende niet beter noch heilegher en waent sijn dan ghi sijd die ierste partye van menschen dat ierste ende dat nederste leven dat ute gode gheboren es ende dat de heileghe gheest gheeft ende drijft dat es ghenoemt een dooghtsam leven stervende den sonden ende toenemende in dooghden ende dat leven beghint aldus de heileghe gheest vertooent sine ghenade in des menschen herte eest dan alsoe dat de mensche de gratie goods ontfaen wilt soe opent hi gode sijn herte ende sinen wille ende ontfeet die ghenade ende dat inwerken goods met bliden moede ende altehans verweeght ende verwindt de liefde goods ongheordende liefde alre creatueren maer niet alle ongheordende neighinghe noch lost der natueren want heilegh leven es een ridderscap dat men met stride behouden moet ende hieromme wildi i goet leven beghinnen ende daerin bliven sonder inde soe moetti gode ongheveinsdelec boven alle ding meinen ende minnen de meininghe sal u leiden altoes daer ghi mindt ende met minnen seldi ufenen behelsen ende besitten dat ghi mindt ende hierin seldi funderen al uwe leven ende uws liefs altoes met loste pleghen soe seldi in elken inkeere smaken ende ghevoelen de goedheit gods ende alsoe seldi gode puerlec minnen te sijnre eewegher eeren opdat ghi eeuwelec minnen mooght ende dit es de wortele heileghs levens ende ghewaregher minnen die onvergankelec es die ghi altoes ufenen selt in verghetene ende in vertyene uws selfs ende hieromme huedt u boven alle ding dat ghi niet en suect in minnen uws selfs orbore smaec noch trooest ochte eenegh ding dat u god gheven mach na u gherief in tijd ochte in eewegheit want dat es contrarie der caritaten ende ordene der natueren die gherechte minne verdrooeghen doet ende al te swaer es te verwinnenne den bloedeghen dooeren menschen die wijs wanen sijn ende altoes staen na haer ghewin nochtan seldi weten al dat ghi begheeren mooght ende vele meer daertoe dat sal u minne gheven sonder uwe toedoen want hebdi ghewareghe godleke minne soe hebdi al dat ghi begheeren mooght ende dat en es anders niet dan altoes ende eewelec sonder cesseren gode minnen ende alsoe seldi sterven alre eighenheit ende minne sal uwe leven sijn want minne boven uwe begrijp dat es de gheest ons heeren daerin seldi verhaven sijn rasten ende wooenen in eenecheiden met gode boven uwe redeleke verstaen maer die minne die in u es dat es de gratie gods ende uwe goetwillecheit daerin hebdi rijcheit ende volheit al uwer dooghde ende daermede leeft ende wooent god in midden u met sijnre gratien ende met sinen gaven ende daer mooghdi altoes wassen ende toenemen in sijn behaghen vooertmeer die minne tusschen u ende gode dat es eene heileghe opgaende begheerte in de eere gods met danke ende met love ende met alre ufeninghen van minnen die minne met der ufeninghen tusschen u ende gode die sal altoes vernuwen overmids berueren des heilechs gheests ende goetwillecheit ende liefde uwer herten die minne die beneden u es dat is i uutvloeyen der caritaten tote uwen evenkersten met werken der ontfarmhertecheit in alre wijs dat hijs behoeft ende ghijt bekinnen mooght in deser minnen seldi houden uwe goede ghewooente ende uwe reghele goede seden ende goede werke ende alle gheordende ghesaetdheit van buten na de ghebode gods ende de ordinantie der heilegher kerken hebdi kinnesse der minnen ende sidi hare gnoegh in dese iiij wisen soe sidi uwsselfs gheweldegh ende soe mooghdi verwinnen de werelt ende in lang soe meer sterven den sunden ende ufenen i dooghtsam leven ende hieromme sijt onverbeeltd ende uwsselfs gheweldegh ende hebt uwe ziele in uwe hande soe mooghdi altoes alse ghi wilt verheffen uwe ooeghe ende uwe herte in den hemel daer uwe scat es ende uwe lief ende alsoe behouddi i leven met heme ende en laetd de gratie gods in u niet ledegh sijn maer ufent u in rechter liefden opwert in den love gods ende nederwert in allen wisen van dooghden ende van goeden werken ende in allen werken van buten sijt onbecommert ende ledegh van herten alsoe dat ghi alse ghi wilt dore al ende boven al aensien mooght denghenen dien ghi mindt ende dit es den minnenden licht te doene want daer lief daer ooeghe ende daer des menschen scat es daer es sijn herte sprect onse heere selve ende hieromme met grooeten ernste ende met herteleker liefden seldi minne ufenen vore dat aenschijn ons heeren want dat es de raed gods ende oec dat beste deel uws levens dat ghi bovenal ufenen ende verkiesen selt ende al es dit dat hooeghste ende dat beste deel nochtan moetti houden uwe ordene ende uwe reghele goede zeden ende uwe goede ghewooenheit ende alle goede werke ende ufeninghe van buten ende dit es dat nederste ende dat menste deel in een heilegh leven dat god van u wilt hebben ende van allen menschen ende dat sidi hem van sinen gheboden ende van rechte sculdegh ende dit seldi sonder sorghe ende sonder onleede van herten ufenen ende pleghen ende altoes vore de ooeghen gods want uutwendegh werc es seere gheprijst in der scriftueren maer sorghe es ghelachtert vooertmeer alse ghi leest ochte singt ochte beedt eest alsoe dat ghi die warde verstaen mooght soe merct den sen ende de sententie van den warden want ghi dient vore dat anschijn gods ende verstadi oec der warde niet ochte sidi in een hooeghere verhaven soe blijft daer bi ende houdt uwe eenvuldeghe ghesichte soe ghi langst mooght te gode ende meint ende mindt altoes de eere gods eest oec dat u in uwe ghetyden ochte in uwe ufeninghe vremde ghepeinse ende vremde beelden invallen waer ave dadt si dat es al eens alse ghi des gheware wert ende te uselven comt en ontsiet u niet want wi sijn onghestadegh maer keert u weder haestelec met meininghen ende met minnen te gode want al tooent u de viand sine krame ende sine meerce en cooeptdijs niet met liefden soe en blives u niet ende hieromme wildi lichtelec verwinnen soe verkiest een verhaven inghekeert ghemuede alsoe dat ghi lievere wandelt in inwendegher ufeninghen van minnen dan in uutwendeghen wisen van goeden werken hebdi oec de const inwendegher ufeninghen ende inkeers te gode ende es uwe natuere gheneight met loste uutwert te sprekene ende te hooerne na gherief ende na lost der senne volghdi der natueren na hare gheneughen soe seldi afnemen ende verkuelen in minnen ende in allen dooghden ende alsoe seldi der ghenaden gods ontvallen ende god sal u versmaden ende verwerpen ende dan seldi argher werden dan i werelec mensche die nooeyt gods en ghevoelde maer wildi striden jeghen ghenueghte ende lost der natueren soe seldi seker verwinnen ende gratie minne ende lof te gode die sal wassen ende toenemen in lang soe meer van daghe te daghe vooertmeer i sempel onverstendegh mensche die gherne leven soude na den liefsten wille gods hi sal met ooedmoedegher herten begheeren ende bidden gode dat hi hem gheve den gheest der wijsheit te levene na sijn behaghen ende na sinen liefsten wille mach hi dan const ende wijsheit ghedraghen sonder verwanen ende verheffen god salne hem seker gheven en es des niet hi blive in sijnre sempelheit ende diene gode onnooeselec na sijn verstaen dat es sijn beste vooertmeer alse u behooert te sprekene met eeneghen mensche hi si gheestelec ochte weerelec sijt voorsienegh behuedt ende gheordent in waerden ende in manieren alsoe dat nieman uws ghearghert en werde ende altoes hebt liever te swighene ende te hooerne dan te sprekene sijt gherecht warechtegh ende ongheveinst in waerden in werken in doene in latene ende wandelt altoes van binnen vore de ooeghen goods ende alse ghi overmids tale ende antwaerde verbeeldt ende vermiddelt wert tusschen u ende gode ende ghi dat bekindt ende ghevoelt soe seldi u scamen ende met eenvuldeghen scouwene haestelec weder inkeeren vore dat anschijn uws gods ende alsoe langhe alse ghi uwsselfs gheweldegh blijft altoes in te keerne alse ghi wilt soe seldi vrede behouden ende leven sonder vreese van dooetsonden ende hieromme soe radic u dat ghi scuwet ende vliet sorghe ende onleede van herten ende onghestadecheit ende menechvuldecheit der menschen ende sunderlinghe ongheleefder wereleker menschen suect ende begheert i eenegh innegh inghekeert leven ende dat ufent alsoe langhe dat u inkeer ende insien met verstendeghen ooeghen alsoe licht si ende alsoe ghereed alse uutkeer ende uutsien met lijfleken ooeghen ende alse ghi uwer vijf senne pleghen moetd in nooetdorste uwsselfs ochte uws evenkerstens huedt uwe ooeren ende uwe ooeghen dat ghi gheen ding in en trect met ghenueghten met loste ochte met liefden dat uwe herte verbeelde ende vermiddele tusschen u ende gode want ongheordende lost ende liefde soude u vaen ende alsoe worddi ongheweldegh uws selfs ende verloort uwen vryen inkeer te gode daer alle uwe salegheit ane gheleeght houdt u oec in spisen ende in dranke ende in alre nooetdorst uws lichamen dat ghi niet en leeft na eisch uws vleeschs ende lost der natueren want suectdi ghenueghte ende ghelost in uselven ochte in eeneghe creatuere soe sidi aveghekeert ende soe en mooghdi gode niet leven noch den sonden ontsterven vooertmeer eest dat u invallen onsuvere beelden slapende in drooemen ochte wakende overmids sien ochte hooeren ochte ghepeinse ochte inbringhen des viands alsoe dat ghi beweeght wert in onkuusscher gheneighcheit ende lost der natueren sooe maect i cruce vore uwe herte ende sprect eenen ave maria ende bidt gode dat hi uws ontfarme ende beghert hulpe ende ghebed alre heileghen ende alre goeder menschen ende nemt vore uwe ooeghen de glorie gods te verliesene de helsche pine te vercrighene gode verbelghen ende van heme scheeden ende van allen sinen gheminden ende hierave seldi u met rechte ontsien ende vromeleec striden ende verlaten u op de dooet ons heeren ende op sine hulpe ende sine ghenade ende hi en sal u niet avegaen maer ghi selt seker verwinnen ende altoes wassen in gratien ende in meer dooghden ende alse ghi vore uwen priester te biechten comt ghi en dorft niet segghen wat u ghedrooemt heeft ochte wat u invalt in ghepeinsen want dat es bi wilen ontamelec ende confusie te segghene ende te hooerne ende oec en es drooem noch inval negheene sonde want nieman en machgher hem vore hueden want wi en werkent selve niet maer lost ende ghenueghte die daerave comt die es daghelike sonde ende alse men die ghenueghte ghevoelt ende bekint ende daer bi willens blijft sonder strijd soe wert de sonde noch meerre maer eest dat men ghenueghte begheert ende suect met ghepeinse in onsuveren beelden soe es de sonde noch swaerre es men oec onbehuedt in wandelinghen met eeneghen persone in waerden ochte in werken in teekenen ochte in eenegher wijs ende men dat ufenen wilt soe wert de mensche verbeelt ende ongheweldegh sijns selfs ende onkuussche lost ende begheerte wast in heme in lang soe meer ende alsoe verblendt sine redene ende minne te gode vergheet ende hi valt in i beestelec leven sonder volbringhen de sonde in werken van buten ende die heme aldus ghevoelt wilt hi versuenen met gode hi belye sine sonden vore gode ende vorde den priester met bedruefder ooetmoedegher herten ende hi sal seker ghenade vinden vooertmeer eest dat ghi traecheit swaerheit ende druefheit ghevoelt in der natueren ende dat ghi sijt sonder smaec ende lost ende sonder drift te gheesteleken dinghen arm elendegh begheven ende ghelaten in allen trooeste van gode in verdriete sonder smaec ende lost tote eenegher ufeninghen van buten ochte van binnen ende alsoe swaer ochte ghi dore de eerde zinken soudt en ontsiet u niet maer gheeft u over in de hande gods ende begheert dat zijn wille ende sine eere gheschie die donkere bedruefde wolke die sal schiere overliden ende dat licht der claerre zonnen ons heeren jhesu cristi sal u beschinen in meerre trooest ende gratien dan ghi noeyt te voren ghevoelet ende dit hebdi vercreghen overmids i vertyen uwsselfs in ooedmoedeghen overghevene in allen dooeghene ende in alre swaerheit ende daeromme sal de gratie gods vervullen ende verclaren alle uwe binnenste ende dan seldi ghevoelen dat u god mindt ende dat ghi heme behaeght ende daerinne sal in u verbliden herte ende sen ende al uwe natuere sal verwect werden met godleken trooeste ende met ghevoeleker welheit in lijf ende in ziele ende al dat bloed in uwe aderen sal verhitten ende vloeyen al uwe lede dore ende uwe herte sal ontpluken jeghen de nuwe gaven gods in grooeten loste eens nuwes levens ende uwe begheerte sal opgaen te gode alse eene viereghe vlamme in devotien met danke ende met love ende uwe ghemuede sal nedergaen in onweerden ende in een ooedmoedegh versmaden uws selfs ende redene sal u tooenen uwe sunden ende uwe ontbliven ende menechvuldegheit uwer ghebreke ende hierin seldi u meshaghen ende bedrueven ende dinken dat ghi alles trooests ende alre eeren van gode onweerdegh sijt maer dat hijt doet van eewegher trouwen ende van vrier melder goedheit ende ontfarmhertecheit die hi tote u heft ende dit sal uwe begheerte noch meer verhitten in danke ende in love ende hieromme hebdi kinnesse uwsselfs soe seldi altooes nedergaen in onweerden ende in versmadene uselven ende weder opgaen in grooeter reverentien met weerdecheiden te gode die u ghespaert heeft in uwe sunden ende nu tevergheefs ende sonder uwe verdiente vervult heeft met sinen trooeste ende met sinen godleken gaven ende hieromme ufent opgang in gode met begheerten ende nedergang in uselven met ooedmoede ende alsoe seldi altoes wassen ende toenemen in beiden ende de gratie gods sal in u vloeyen ende overmids welheit der natueren seldi biwilen lachghen biwilen weenen alse i mensche die dronken es ende ghi selt smaken ende ghevoelen meneghe selsene wise dat deghene bevenden die selker minnen pleghen want lost ende liefde sal uwe herte ontpluken ende dan seldi gode minnen danken ende loven ende in allen seldi ontbliven ende ghebreken want al dat ghi doen mooght dat sal u cleine dinken ende alse niet jeghen dat ghi begheeren selt te doene ende dat u minne eisschen sal ende dies hi oec wel weerdegh es ende hier in sal begheerte uwe herte wonden met eenen ghevoelleken wee dat wee sal altoes verseeren ende vernuwen overmids ufeninghe begheerleker liefden te gode ende dan seldi van minnen quelen biwilen sal u dunken dat u herte ende sen scoren ende ghebreken sal ende dat uwe natuere in begheerleken ongheduere sterven ende bederven sal ende dat dit ongheduer alsoe langhe alse ghi leeft niet vergaen en mach noch en sal maer alse ghijs menst moedt ende waendt soe sal heme god verberghen ende sine hand ophouden ende hi sal tusschen u ende heme setten eene donkerheit die ghi niet selt moghen doorsien ende dan seldi claghen kriepen ende karmen alse eene arme ghelatene elendeghe nu sijn de arme gode ghelaten sprect de prophete laetd hem hebben dan dat sine es ende hebt liever in sijn huus verworpen ende versmaedt te sine dan te wandelne in dat tabernakel der hoeverdegher heeft heme god verborghen vore uwe anschijn ghi en sijt heme nochtan niet verborghen want hi leeft in u ende hi heeft u ghegheven ende ghelaten sinen spieghel ende sijn beelde dat es sijn sone jhesus cristus uwe brudegooem dien seldi draghen in uwe hande vore uwe ooeghen ende in uwe herte want aldus sprect sente pauwels dat hem de sone gods heeft gheooedmoedecht ende es hier neder van den hemele comen ende heeft eens knechts forme aneghenomen om dat hi ons daer in dienen woude van grooeter ooedmoedecheit sprect hi dore den prophete ic ben i worm ende niet een mensche ende doe hi sinen hemelschen vader ende ons minlec ende eerlec ghedient hadde xxxiij jaer doe quam die tijd dat hi sinen dienst volbringhen woude ende in die eere sijns vader ende omme onsen wille sterven soude in rechter minnen ende in der meester nooed wert hi ghelaten sonder trooest na den nedersten deele sijns selfs van gode ende van sinen uutvercoornen vrienden ende van al der werelt ende hi ontfing van sinen dooetvianden scop ende scheeren confusie ende scande ende meneghvuldeghe wonden ende hi was sinen vader ghehooersam tote der dooet ende ghedooeghde vrilec ende minlec alle die scalcheit die sine viande ghepeinsen ochte gheviseren consten met rade des duvels ende hi bad vore ons ende vore hen ende onsculdeghde de sonden ende sprac vader vergheeft hen de sonde want si en weten niet wat si doen ende hi wart ghehooert omme sine reverentie vore alle dieghene die nemmermeer rouwe ende kinnesse haerre sunden vercrighen souden ende hi bekinde wel van beghinne dat sine ziele ghescapen was dat hi dooeghen moeste ende sterven vore de sunden der werelt nochtan doe de tijd quam dat hi sterven soude sooe wart sine teedere natuere bedrueft ende in anxte van der pinen ende bad sinen hemelschen vader ocht moghelec ware dat hi heme den kelc sijnre passien avename dat hine niet en dronke ende hi en wart niet ghehooerdt want sijn vader en wouds niet sparen maer hi woudene gheesselen ende leveren ter dooet na den oversten deele was hi altoes eens willen met sinen vader al was de natuere bedrueft ende verveert nochtan was hi ghehooersam ende verwan sinen ghevoelleken wille ende sprac niet mijn wille maer dijn wille gheschie ende hierin werden wi gheleert alse wi bidden vore onse sonden ochte vore andere menschen sonden soe en selen wi niet aflaten noch ophouden wi en werden ghehooert maer alse wi bidden ochte begheeren verlatenesse der pinen ochte des dooeghens dat wi lyden omme onse sunden ochte omme anderre menschen sunden daerin selen wi onsselfs vertyen ende ghedooeghen in ghehooersamheiden al ware dat dooeghen oec ter dooet ende hieromme leven wi in dooeghene sonder verkiesen soe selen wi altoes wennen ende niet verliesen ende dit merct aldus doe hem cristus overgaf in den wille sijns vader in den overghevene was de minne soe starc ende soe heet in sinen gheeste ende de anxt soe grooet in der natueren dat uut sinen live vloeyde bloedegh sweet tot in de eerde in sinen willeghen overghevene heeft hi ons ghecocht met sijnre minnen hem te dienenne ende sinen vader ende met sijnre passien ende met sijnre dooet heeft hi vore ons onse scoud betaelt ende vergouden ende hieromme moeeten wi van nooede sine sijn salegh in den hemel ochte verduemt in der hellen de hemelsche vader heeft ons van niete ghescapen met rechte selen wi sine sijn de sone gods heeft ons verlooest met sijnre dooet met rechte selen wi den sonden sterven ende heme dienen ende leven de vader ende de sone met den heileghen gheeste hebben ons eewelec ghemindt ende met minnen beseten met allen rechte souden wi wederminnen die iij persone sijn een god eene substantie ende eene natuere ende hieromme es hare dienst ghemeine die den eenen diendt hi diendt den anderen nu sprect cristus in de ewangelie die sente matheus bescrijft aldus salegh sijn deghene dien honghert ende dorst gherechtegheit dat es recht dat wi gode gheven dat wi heme sculdegh sijn doe cristus sinen wille overgaf in den wille syns vader daermede cochte hi ons ende met synre dooet betaelde hi vore ons eest dat wi heme alsoe volghen willen soe moeten wi ons eighens willen vertyen ende leven sinen wille ende alsoe wert sijn kooep in ons ghestadecht wi moeten oec onse senne dwinghen ende onse natuere verwinnen ende onse cruce draghen ende volghen cristum na ende alsoe ghelden wi heme de scoud die hi vore ons betaelt heeft ende overmids sine dooed ende onse willeghe penitentie werden wi heme gheenecht ende sine ghetrouwe knechte ende behooeren te sinen rike maer daer wi ons eighenswillen sterven in sinen wille ende sijn wille onse wille wert daer sijn wi sine discipelen ende sine uutvercoorne vriende vooertmeer daer wi verhaven sijn overmids minne ende onse ghedachte bloet ende onghebeeldt steet alsoe si ghescapen es van gode daer werden wi ghewracht van den gheeste gods ende daer sijn wi de sonen gods merct de waerde ende de sententie ende leeft daer na doe cristus de gods sone van minnen omme onsen wille sterven woude doe gaf hi sijn leven in de handen sijnre viande tote in de dooet ende alsoe was hi i ghehooersam knecht sijns vader ende alle der werelt hi gaf oec eighenen wille in den wille sijns vader ende alsoe wrachte hi de hooeghste gherechtegheit ende leert ons alle waerheit ende verhief sinen gheest in een eewegh saleghe ghebruken ende doe sprac hi het es al voldaen vader in dinen handen bevelic minen gheest ende in dat selve veers antwaerdt die prophete david in ieghewelcs goeds menschen persoon die cristum alsoe navolght ende sprect heere god der waerheit du heves mi verlooest want wi en moghen ons selven niet verlooessen maer alse wi cristum navolghen alsoe alse ic vore bewijst hebbe met al dien dat wi vermoghen soe werden onse werke met sinen werken gheenecht ende veredelt overmids sine gratie ende alsoe heeft hi ons verlooest niet in onse werke maer in sine werke ende in sijnre verdienten heeft hi ons vri ghemaect ende verlooest maer selen wi dese vriheit ghevoelen ende besitten soe moet sijn gheest onsen gheest verberren in minnen ende verzinken in dat abys sijnre ghenaden ende sijnre vrier goedheit aldaer wert onse gheest ghedooept ende vri ghemaect ende gheeenecht met sinen gheest siet daer sterft eighenheid ons willen in den wille gods alsoe dat wi anders niet ghewillen en connen noch en moghen dan dat god wilt want de wille gods es worden onse wille ende dit es de wortele rechter caritaten daer wi van nuwes gheboren werden ute den gheeste gods daer es onse wille vri want hi es een met den vrien wille gods ende daer es onse gheest overmids minne verhaven ende opghenomen in eenen gheeste in eenen wille in eene vriheit met gode ende in dese godleke vriheit es des menschen gheest in minnen verhaven boven sine eighene natuere dat es boven pine ende arbeit ende onwille boven anxt ende sorghe ende vreese der dooet ende der hellen ende oec des vagheviers ende boven alle de swaerheit die ghevallen mach in lijf ende in ziele in tijd ende in eewegheit want trooest ende ontrooest gheven ende nemen sterven ende leven ende ontrooest gheven ende nemen sterven ende leven ende al dat ghevallen mach in lieve ende in leede dat blijft al onder de minleke vriheit daer des menschen gheest gheeenecht es den gheeste gods siet dese menschen sijn aerm van geeste die niet eighens en hebben behouden ende hieromme sijn si salegh want de minne gods es hare leven si sijn noch meer salegh want si sijn saeghte ende ooedmoedegh ende hieromme hoe seere dat de natuere bedruct ende beswaert es si hebben altooes vrede van herten ende van gheeste si sijn ten derden male salegh want si claghen ende beweenen hare daghelecsche valle in ghebreken ende alre menschen sonden ende dat god soe onbekint es ende soe onghemindt ende ongheeert na sine hooeghe weerdegheit ende hierute wast de vierde salecheit dat es hongher ende dorst ende eewegh vieregh lost dat god ghemindt si ende ghelooft van allen creatueren in hemel ende in eerde ende hierute comt de vijfte salegheit dat es i hertelec ooedmoedegh melde begheeren dat god sine gratie ende sine ghenade late vloeyen in hemel ende in eerde opdat si alle vervult werden met sinen gaven ende heme eewelec danken ende loven ende hierute comt de seste wise die salegh es dat sijn deghene die met reinre onverbeeldere herten de gratie ende de gaven gods ontfaen ende daermede opgherecht staen in dancbaren love die sijnt die gode scouwen ute desen scouwene soe wast de sevende wise der salecheit dat es i minlec inkeer in gode ende in godleken vrede navolghende herte ende sen lijf ende ziele met alle den crachten ende met alle denghenen die salegh sijn ochte salegh moghen werden dat es al anehanghende ende navolghende den minleken inkeere in gode ende in dat ghesichte godleecs vreden die dese wise in hen bevenden die sijn salegh ende dat sijn peysmakeren want si hebben peys met gode ende met henselven ende met allen creatueren ende hieromme heeten si de sonen gods ende van hen sprect de prophete aldus ghi sijd gode ende sone des alreoversten mer hi sprect vooert tehans aldus ghi selt sterven alse menschen ende ghi selt nedervallen alse i van den princen ende hiermede versteet men de leste wise die onse salecheit volmaect want ghelikerwijs dat wi in de cracht ons heeren jhesu cristi opgaen in dat ghesichte godlecs vreden daer wi sonen gods sijn alsoe moeten wi oec met heme nedergaen in armuede in elenden in becoringhen in stride jeghen onse vleesch jeghen den duvel ende jeghen de werelt ende in stride moeten wi leven ende sterven alse arme menschen ghelikerwijs dat cristus de levende gods sone dede die i prince es boven alle creatueren hi es nedercomen ja nederghevallen onder de voete alre sondaren in armuede in elenden in honghere in dorste in becoringhen in versmaedtheiden in stride in nooede in confusien in scanden ende in alle de swaerheit die hi van buten ende van binnen liden mochte ende hierin bleef hi ghehooersam ende saechtmuedegh alse een lam ende omme ons te behoudene in sijn rike soe es hi ghestorven alse een arm elendegh mensche nochtan willen wi salegh werden ende eewelec met heme bliven soe moeten wi ons selven behouden in sijnre ghenaden dat es dat wi onse vleesch ende onse natuere pinen ende crucen met wederstane sonden becoringhen quaden wille ende quade ghelost die in ons opstaen mochten jeghen de eere gods alsoe dat wi altoes moghen opgaen met onsen heere jhesu cristo te sinen hemelschen vader alse vrie sonen ende oec met heme nedercomen in dooeghene in becoringhen ende in alle swaerheit alse sine ghetrouwe knechte ende al waren wi alsoe gheleeft ende gheufent in dooghden dat wi met cristo inkeren mochten altoes alse wi wouden nochtan souden wi persecutie dooeghen want wi sijn onghestadegh ende menechvuldegh van ghepeinsen ende van invallenden beelden alsoe langhe alse wi hier leven in der tijd ende hieromme sprect cristus salegh sijn die persecutie dooeghen omme gherechtegheit want dat rike der hemele es hen dat rike der hemele dat es cristus levende in ons met sijnre gratien ende dat rike gods dooeght cracht ende in der cracht cristi die in ons leeft ende met ons strijdt soe wennen wi dat rike ende ghegripent ende alse ons de menschen vloeken ende vermaledyen ende persequeren ende al quaed van ons spreken te onrechte ende met loghenen ommedat wi gode dienen in dien daghe selen wi ons verbliden sprect cristus want onse looen es vol ende overvloedegh in den hemelen ende nieman en sal ghecrooent werden dan die wettelec ghestreden heeft ende hier omme eest beter met cristo in tribulatien ende in dooeghene te sine dan sonder hem te sine in blisscapen ende in weelden want hi sprect dore den prophete die mensche die in dooeghene es want hi ghehoopt heeft in mi ic salne verlooessen ende ic salne beschermen want hi heeft minen name bekint hi heeft mi ane gheroepen ende ic salne ghehooeren met heme benic in dooeghene ic salne verledeghen ende glorificeren ende op eene andere stat sprect deselve prophete david heere du heefs ons eene tafele bereed jeghen alle dieghene die ons tribulatie ende dooeghen aendoen dese tafele dat es de outaer gods daer wi ontfaen levende spise die ons levende maect ende ghesterct in allen dooeghene ende verwinnen doet alle onse viande ende al dat ons letten mach ende hieromme sprect cristus selve tote allen menschen het en si dat ghi etd mijn vleesch ende drinct mijn bloed ghi en hebt gheen leven in u hi sprect vooert die etd mijn vleesch ende drinct mijn bloed hi heeft dat eeweghe leven want hi wooent in mi ende ic in heme ende dat underlinghe inwooenen dat es eewegh leven ende ommedat wi hier leven moeten in eenen gheesteleken stride soe behoeven wi die spise die ons ghesterken moghe alsoe dat wi al stridende verwinnen ende al verwinnende striden ende dit es verborghen hemelsch brooed dat niemene ghegheven en wert dan die al stridende verwindt ende dat oec nieman en weet dan diet ghesmaect ende ontfeet nu hooerdt mine waerde ende merct de sententie ende den sen wildi ontfaen den lichame ons heeren in den heileghen sacramente alsoe dat gode eerlec si ende u salechlec soe seldi hebben iiij poente in u die maria de moeder gods in hare hadde ende ufende doe si onsen heere ontfing ende hier omme seldi sijn hare discipula ende hare cameriere ende sitten te haren voeten opdat si u leeren moghe met haren exemplen hoe ghi leven selt want si es overmeesterse alre dooghde ende alre heilecheit dat ierste poent dat maria hadde ende dat ghi hebben moetd dat es reinecheit dat ander es ghewaregh kinnesse gods dat derde es ooedmoedecheit dat vierde vriwilleghe begheerlecheit nu merct dan dat ierste poent dat es reinecheit in uwen spieghel marien si was reine van den beghinne dat si ontfaen was van allen ghebreken ende van alre neighinghen toe ghebreken beide dagheleke ende dooetleke ende hieromme sprac de bode gods de inghel gabriel tote hare aldus god gruete u vol gratien de heere es met di al dat vol gratien es dat es reine ende al dat reine es dat es vol gratien ende hieromme wildi vol gratien sijn ende onsen heere ontfaen soe moetti met marien reine sijn prueft ende merct dan dat anschijn uwer conscientien ende al dat ghi daer in vendt dat gode meshaghen mach dat klaeght ende belijt met ooedmoedegher herten vore gode ende vore uwen priester ende al dat ghi meest weeght ende dies ghi u meest vermijdt ende scaemt dies en verghetd niet noch dies en laetd u niet ontbliven maer wrueght uselven alse uwen dooedviand soe seldi suver ende reine werden van anderen ghebreken die daghelecs sijn ende ghemeine ende dies hem nieman ghehueden en mach daerave hebt corte waerde ende sijt onbecommert maer hebt grooeten rouwe ende betterheit van herten van alle uwen sonden ende hebt goeden wille altoes wel te doene ende u te huedene van allen sonden daghelecs ende dooedlecs ende boven alle ding heb grooet ghelooeve ende minlec betrouwen in gode want dat sijn die dinghe die sonden vergheven alsoe alse onse heere sprect in de ewangelie te menegher stat dijn ghelooeve heeft di ghesond ghemaect ende dit es dat ierste poent hoe ghi reine selt sijn met marien onsen heere te ontfane maer boven alle ding seldi u hueden van langher biechten met vele waerden want dat soude u ontkusten ende dolende ende scrupeloos maken want hebdi vele waerde in der biechten diere gheene nooed en es alse van daghelecschen sonden ende wildi uselven kusten met uwen doene meer dan met betrouwene in gode soe blijfdi altoes onverlicht ende ongheleert van gode ende soe en condi niet bekinnen onderscheed tusschen grooet ende cleine tusschen meerre ende mendere uwer ghebreke ende alse u iet ontblijft dat ghi pleeght te biechtene na uwer costumen dies nochtan engheene nooed en es soe sidi verbeeldt bedruct ende bedrueft alse ochte ghi niet ghebiecht en waert ende lichte vele meer want in uwe conscientie daer met rechte in sijn soude ghelooeve hope ende minne te gode daer es in anxt ende vreese ende eighene natuerleke minne uws selfs hier vore moetti u hueden wildi reine sijn ende met marien bliven in hare camere hierna volgt dat ander poent dat nieman hebben en mach hi en si reine van conscientien ende dat es ghewaregh kinnesse gods dat hadde maria boven alle menschen die ye gheworden naest haren sone die selve de wijsheit gods es nochtan doe de inghel de boodscap brachte marien wert si versaecht ende peinsde wat groeten dat dat sijn mochte doe sprac de inghel en ontsiet u niet maria want du heves gratie vonden vore den heere du sels ontfaen ende ghebaren eenen sone ende ghi selt sinen name heeten jhesus hi sal sijn grooet ende hi sal sijn gheheeten de sone des alreoversten ende de heere dat es de hemelsche vader die sal hem gheven de sige davids sijns vader dat es de macht davids ende hi sal regneren in jacobs huus in der eewecheit ende sijns rijcs en sal gheen inde sijn doe sprac maria tot den inghel hoe sal diet gheschien want ic en bekinne gheenen man dat es ic sal reine bliven doe antwerdde de inghel de heilighe gheest sal van boven in di nedercomen ende de cracht des alreoverste sal di bescadewen ende daeromme dat heileghe dat van di gheboren sal werden sal heeten de sone gods ende siet elizabeth dine nichte si heeft eenen sone ontfaen in hare oudheit ende dit es de seste maend hare die gheheeten es ondrachtegh want gode en sal gheen ding sijn onmoghelec doe maria dese waerde hooerde ende wel verstond doe was si gheleert van den inghel ende noch vele meer van den heileghen gheest doe sprac si siet hier de deerne ons heeren doese god verhief ten hooeghsten doe sette si hare ten nedersten ende dat leerde hare de wijsheit gods want hooechgheit en mach niet staende bliven dan in nederheit dit tuught wel der inghele val die ute den hemele vielen want wat es hooeghere dan de sone gods ende wat es nedere dan de knecht gods ende alle der werelt dat was cristus ende wat es hooeghere dan de moeder gods ende wat es nederre dan de deerne gods ende alle der werelt dat was maria si gaf oec haren wille over in de vriheit gods met grooeter begheerlecheit ende sprac vooert tote den inghel mi gheschie na dinen waerde doe de heileghe gheest dat verhooerde dat bequam der minnen gods soe wale dat si cristum zand in marien zale die ons verlooest heeft van alre quale siet aldus sijn wi gheleert van marien ende van den inghel hoe wi ontfaen hebben den sone gods in onser natueren vooert seldi weten hoe wi ontfaen selen denselven godssone in lijf ende in ziele in den heileghen sacramente dit leert ons de joodsche wet in figueren ende de kerstene wet met heilegher scriftueren ende boven natuere ende scriftuere ende boven allen twivel soe verheft ons kersten ghelooeve ende versekert ons in de ghenade gods ende ons leert oec de scriftuere ende de ufeninghe der heilegher kerken die ghestaen heeft van beghinne der heilegher kerstenheit ende die en mach niet dolen ende ons leert oec menegh exempel dat ons de heileghen bescreven hebben ende hier omme willic u segghen vijf poente van desen heileghen sacramente die orboorlec sijn gheweten allen kerstenen menschen dat ierste poent sal sijn van dien tide dat onse heere hemselven gaf sinen discipelen in den sacramenten dat ander poent van materien ende formen des sacraments dat derde poent wise ende maniere hoe hi hemselven gaf dat vierde poent sake ende waeromme dat hi hemselven gaf bedect ende verborghen in den sacramente niet oppenbare in der formen alse hi doe was ende nu es in den hemel dat vijfte sal sijn onderscheet der persone die ten heileghen sacremente gaen some in eewegher salecheit ende selke tote haren verdoemenessen dat ierste poent nu verstaet den tijd ende de figuere van onsen sacramente doe god overmids moysesse de kindere van israel leidde uit egiptenlande dat was op den veertienden dagh van der aprilscher manen die altoes in den meerte beghint dat waren de ierste paesschen der joden doe ghebooed moyses van goodsweghen dat men in ieghewelc huus soude eten een lam ghebraden ende met den bloede van dien lamme souden si bestriken de doorstyle van den huus ende den overdorpel ende daermede worden si bescermt van der gadooet ende van alre qualen want inder selver nacht dooedde onse heere alle de ierstgheboorne in al egypten van menschen ende van beesten ende moyses leidde dat volc ons heeren ute egypten dore de rooede zee in de wuestine daerse onse heere spijsde xl jaer met hemelschen brooede ende hiermede was beteekent onse sacrament alle teekene ende figueren der joden sijn volbracht ende onse sacramente selen bliven tote in dat inde der werelt ende dan selen si oec vergaen maer de waerheit die daerin verborghen es dat es eewegh leven dat sal bliven in der eewecheit nu verstaet wanneer een grooet coning ochte i wijs landsheere varen wilt in pelgrimagien in verren lande soe roept hi sine ghenooete tegadere ende beveelt hen sijn land sijn volc sine kindere ende sine familie dat si al dat regeren ende bewaren in payse ende in vreden tote diere tijd dat hi wedercomt in sijn land alsoe gheliker wijs cristus de eeweghe wijsheit gods coninc der coninghe ende heere alre heeren doe hi sine pelgrimagie in dese elendeghe werelt volbracht hadde doe woude hi varen in sijn vaderland ende ten lesten daghe wedercomen ten ordeele ende hieromme vore dien dagh dat hi sterven woude soe stichte hi eene grooete feeste ende dat was een avondeten ende daertoe nooedde hi de meeste princen der werelt dat waren sine apostelen want hi woude hen besetten ende bevelen sine sacramente sijn volc sijn rike in deser feesten was bereed dat paeschlam dat si alle te gadere aten na wise der joodscher wet ende dit paeschlam was eene voorgaende figuere van onsen sacramente ende hiermede nam de figuere inde die ghestaen hadde xiiijc jaer ende lxxxvi jaer dat was van der tijd dat moyses dat joodsche volc leidde ute egyptenlande ende in deser feesten gaf cristus der joodscher wet harer uutgang want dit waren hare leste paesschen ende hier begonste hi onse wet ende onse ierste paesschen ende hi was sonder mate machtegh wijs rike ende melde ende al was hi bedruct in der natueren hi was nochtan in den gheeste i liberael blide weerd ende hi hadde sunderlinghe lieve gaste dat waren sine apostelen ende want hi des anders daeghs sterven soude ende van hen scheeden soe woude hi maken sijn testament ende dat woude hi laten sinen apostelen ende overmids hen allen ghelooeveghen tote in den lesten dagh dit testament heeft hi vaste bezeghelt met sijnre dooet ende alle de apostelen na heme dit testament dat hi ons ghelaten heeft dat es hiselve in den sacramente ende al dat hi gheleisten magh god ende mensche ende hieromme es dese feeste grooet want si es salegh ende eewegh ende jhesus christus van marien gheboren coning hemelrijcs ende erterijcs die heeft dese feeste ghesticht ende hi es oec van sinen hemelschen vader een uutvercoren ierste bisscop der kerstenheit ende hieromme dede hi oec de ierste messe die nooeyt ghedaen was daer hi sine priesteren wyede ende bisscoppe consacreerde ende ghelikerwijs dat die prophete moyses de ierste sacrificie dede in de joodsche wet daer hi aaronne ende sine sonen consacreerde ende wyede priestere ende bisscop te sine ende gaf heme macht ende ghewout gods volc te regerenne tote dierre tijd dat cristus quame ende hieromme doe cristus comen was ende hi ons ghedient hadde xxxiij jaer god ende mensche doe gaf hi orlof der joodscher wet want si was figuere ende doe begonste hi selve de ierste sacrificie in kerstenre wet want hi was de ierste bisscop ende daerin consacreerde hi sine priesteren ende sine bisscoppe ende hi gaf hen ende haren navolgheren sine macht dat si sijn volc regeren ende ordineren souden in gheesteleken state tote op den lesten dagh dat hi wedercomen sal ten ordeele ende hi begonste dat ambacht onser messen te vespertide dit es dat ander poent van materien ende formen des sacraments ende ghelikerwijs dat melchisedech de overste priester te abrahams tide offerde brooed ende wijn alse eene rechte figuere ende oec eene materie van onsen sacramente alsoe nam cristus onse overste priester in sijnre sacrificien brooed in sine heileghe eersame hande ende hi hief op sine ooeghen te sinen hemelschen almechteghen vader ende dancte heme ende ghebenedide dat brooed ende braect in stucken en sprac nemt ende etd dit es mijn lichame daerna in derselver wijs soe nam hi den kelc met wine in sine heileghe eersame hande ende dancte anderwerf sinen vader ende ghebenedide den wijn ende gaeft sinen discipelen ende seide drinct hierave alle want dit es de kelc mijns bloeds eens nuwes ende eens eeweghs testaments een verborghen teeken des ghelooefs die omme u ende omme vele menschen sal uteghestort werden in verlatenessen der sonden siet aldus hebdi materie ende forme ons sacraments de materie dat es brooed ende wijn de forme dat sijn de waerde ons heeren daer hi sprect dit es mijn lichame ende dit es mijn bloed want doe hi sprac dit es mijn lichame doe verwandelde hi de substantie des brooeds in de substantie sijns lichamen niet alsoe dat brooed te nieute ghing maer sijn ontwerden wert de lichame ons heeren niet een nuwe lichame maer dieselve die daer ter tafelen sat ende at ende dranc met sinen discipelen dien hadden si oec vore hen in den sacramente alsoe dat sine saghen met haren uutwendeghen ooeghen ter tafelen sitten ende dat was hen grooete blisscap maer dat si saghen denselven lichame in den sacramente met haren inwendeghen ooeghen des ghelooefs dat was hen noch meerre blisscap ende nieman van hen allen en vraeghde heme meester hoe magh dit sijn want si wisten wale die hemel ende eerde ende alle ding van niete maecte hi mach oec wel verwandelen de eene substantie in de andere daer hi wilt ende die in enen oeghenblicke verwandelde alle de watere van egypten in bloede ende loths wijf in eenen steen ende ute der drooeghere steenroke dede vloeyen eene starke riviere van watere ende menegh ander grooet wonder dat ghescreven es in dat oude testament ende oec int nuwe want heme sijn alle ding moghelec ende onderdaen nu merct dan al dat brooed dat hi vore hadde in sijnre consecratien ende dat alle priesteren vore hebben in allen staden in alle outaren in alle de werelt dat es eene natuere van brooede ende dat vergadert al in der consecratieen alse eene materie ende eene eenvuldeghe substantie des lichamen ons heeren in den sacramente overmids rechte intentie ende de waerde der consecratien ende al dat te voren brooed was dat wert de lichame ons heeren ende al sijn de hostien ghedeilt in allen inden van erterike dat sacrament es een ende de levende lichame ons heeren es een ende onghedeilt in al dat sacrament ende aldus seldi oec ghelooeven de consecratie des wijns in dat bloed ons heeren dadt es in ieghenwelken kelc altemale ende in allen kelken al de werelt dore niet meer dan in eenen want men maeghs niet deilen noch menderen noch meerren ende al sijn de consecratien des lichamen ons heeren ende sijns bloeds ghedeilt ende onderscheeden in materien ende in formen der waerde in ghedeenten ende oec in beteekeninghen si vergaderen in eene waerheit ende si sijn een sacrament ende i cristus want de levende lichame ons heeren inder hostien en es niet sonder sijn eighen bloed noch sijn bloed in den kelc en mach niet sijn sonder sinen lichame daert in leeft ende aldus es cristus onghedeilt ende altemale in ieghenwelken deele des sacraments ende sonder heefsel tarwen brooed ende gheen ander dranc dan allettel waters ende wijn en mach tote onsen sacramente sijn dit beteekent ons dat cristus was onnooesel saechtmoedegh ende onverhaven onder alle menschen ende hi was dat edele tarwencoren dat ghestorven es ende ghevallen in de erde ende heeft ons bracht vele vrochte dat es onser alre leven in kerstenen ghelooeve hi es oec de ghewareghe wijnstoc dien sijn vader gheplantd heeft in onsen wijngaard ute sinen wonden vloeyt ons balsame ende wijn die edele roke ende smaec doet de minnende dronken sijn dit is dat derde poent wise ende maniere hoe cristus hemselven gaf in den heileghen sacramente soe wie dronken wilt werden van minnen hi sal aensien ende merken ende verwonderen ij poente van minnen die ons cristus bewijst heeft in den heileghen sacramente die soe grooet sijn ende soe diep datse nieman te gronde begripen noch verstaen en mach dat ierste poent leert ons dat cristus ghegheven heeft onser zielen zijn vleesch in spisen ende sijn bloed in dranke alselc wonder van minnen en was daer tevoren nie ghehooert nu es der minnen natuere altoes gheven ende nemen minnen ende ghemindt werden ende dit es beide in ieghewelken die mint cristus minne die es ghieregh ende melde al gheeft hi ons al dat hi heeft ende al dat hi es hi nemt oec weder al dat wi hebben ende al dat wi sijn ende hi eischt ons meer dan wi gheleisten moghen sijn hongher es sonder mate grooet hi verteert ons al uut te gronde want hi es i ghieregh slockard ende heeft den mengerael hi verteert dat margh ute onsen beenen nochtan onnen wijs hem wel ende soe wijs heme meer gheonnen soe wi hem bat smaken ende wat hi op ons teert hi en mach niet vervult werden want hi heeft den mengerael ende sijn hongher es sonder mate ende al sijn wi aerm hi en achtes niet want hi en wilt ons niet laten ierstwerf bereidt hi sine spise ende verbernt in minnen alle onse sonden ende onse ghebreke ende alse wi dan ghesuvert sijn ende in minnen ghebraden sijn soe gaept hi alse de ghier diet al verslocken wilt want hi wilt onse sundeleke leven verwandelen ende verteeren in sijn leven dat es vol gratien ende glorien die ons altoes bereed es willen wi onsselfs vertyen ende de sonden laten mochten wi sien de ghiereghe ghelost die cristus heeft tote onser salecheit wi en mochten ons niet onthouden wi en souden heme in de keele vlieghen al luden minne waerde wonderlec die minnen die verstaen mi wel jhesus minne es van soe edelen arde daer si teert daer wilt si voeden al verteert ons jhesus temale in heme daervore gheeft hi ons hemselven ende hi gheeft ons gheesteleken hongher ende dorst sijns te ghesmakene met eewegher lost hi gheeft onsen gheesteleken honghere ende onser herteleker liefden sinen lichame in spisen ende alse wi dien in ons eten ende teeren met innegher devotien soe vloeyt ute sinen lichame sijn gloriose heete bloed in onse natuere ende in alle onse aderen ende alsoe werden wi ontfunct in minnen ende in herteleker liefden tote heme ende al doorvloeyt lijf ende ziele met loste ende met gheesteleken smake soe gheeft hi ons dan sijn leven vol wijsheiden waerheiden ende leeringhen heme na te volghene in allen dooghden ende dan leeft hi in ons en wi in hem hi gheeft ons oec sine ziele met volre ghenaden opdat wi altoes staende bliven met heme in minnen in dooghden ende in sijns vader love ende boven al dit soe vertooent hi ons ende ghelooft ons sine godheit in eewegh ghebruken wat wondere eest dat si jubileren die dit ghesmaken ende bevinden doe de coninghinne van oestlande aensach de rijcheit de eere ende de glorie des conincs salomons doe ghebrac hare gheest van grooeten verwonderne ende si quam van hareselven ende viel in onmacht nu merct dan salomonne sine rijcheit ende sine glorie hoe cleine dat si was jeghen de rijcheit ende de glorie die cristus selve es ende ons bereed heeft in den heileghen sacramente want al moghen wi ontfaen al dat sijnre menscheit toehooerende es ende in onsen gheduere bliven alse wi aensien sine godheit die wi vore ons hebben in den sacramente soe verwondert ons soe seere dat wi onsselven moeten onthooeghen in den gheeste in overweseleker minnen ochte wi vielen in onmacht van wondere ende van ongheduere vore de tafele ons heeren maer met devotien ende met herteleker liefden eten wi ende teeren de menscheit ons heeren in onse natuere want liefde trect in hare al dat si mindt ende met alselker liefden teert ende trect onse heere onse natuere in heme ende vervult ons met sijnre ghenaden ende dan wassen wi grooet ende onthooeghen onsselven in eene godleke liefde boven redene daer wi met onsen gheeste eten ende teeren ende crighen met blooeter minnen in sine godheit siet daer ontmoeten wi sinen gheest dat es sine minne die sonder mate grooet es die onsen gheest ende al sijn werken verbernt ende verteert ende trect met hare in eenecheit daer wi ghevoelen raste ende salecheit siet aldus selen wi altoes eten ende werden gheten ende met minnen op ende neder gaen ende dit es onse leven in der eewecheit ende dit meinde cristus doe hi sprac tote sinen discipelen met begheerten hebbic begheert dese paessche met u te etene eer ic dooeghe pascha beteekent ons cristum dien wi eten in den sacramente ghelikerwijs dat de apostelen met cristo in den avontetene alle tegadere ontfinghen dat heileghe sacrament alse andere spise die den lichame voedt ende in den sacramente soe ontfing ieghewelc den lichame ons heeren alse sine eeweghe spise overmids ghelooeve minne ende begheerte want ghelooeve ende minne dat es de mond der sielen daer si mede ontfinghen ende aten den lichame ons heeren met allen sinen leden niet na der grofheit des lichamen alsoe hi daer ter tafelen sat die grofheit hadde hi verborghen in de substantie sijns lichamen ende oec in den sacramente want sijn lichame was noch doe sterfelec hadden sine met haren tanden ghebeten het soude heme wee ghedaen hebben maer hi gaf hen boven natuere dat minleke leven sijns vleeschs ende sijns bloeds sijnre zielen ende sijnre godheit ende dat was hare gheesteleke spise ende oec de sine ende onser alre nochtan bleef hi in hemselven al dat hi was onghedeilt onde onverwandelt in sijnre natueren hi gaf hen al de substantie di hi ontfaen hadde van der maeght marien sijnre moeder dat was sine menscheleke natuere hi gaf hemselven altemale ende onghedeilt in ij manieren dat was sinen lichame onder de ghedeente van brooede ende sijn bloed onder de ghedeente van wine ende in ieghenwelken es hi al ende onghedeilt want sijn lichame es i levende onthout sijns bloeds ende sijn bloed es i levende onthout sijns lichamen ende de ziele es haerre beider leven ende dese iij tegadere sijn i leven onghedeilt dat cristus es ende dat hi sinen discipelen gaf ende ons allen ghelaten heeft in den sacramente want ghelikerwijs dat alle de hostien die alle priesteren vore hen hebben in der consecratien die sijn alle eene substantie ende eene brooedheit onghedeilt alsoe sijn si na der consecratien eene substantie des lichamen ons heeren die men niet deilen en mach ende aldus sprekic van den wine dien men consacreert in dat bloed ons heeren ende hieromme ieghewelc dropel van den kelke ochte ieghewelc brocsken van der gheconsacreerder hostien hoe cleine dadt es daer schijn van brooede es daer es cristus altemale gheheel alse in den hemel want al sijn de stucken ende de hostien ghedeilt in allen landen in menegher wijs dat sacrament es een ende cristus es een ende onghedeilt in al dat sacrament al erterike dore want ghelikerwijs dat des menschen ziele leeft in alle sine lede ende in ieghewelken lede al onghedeilt ende sonder stad alsoe leeft de gloriose lichame ons heeren in al dat sacrament al erterike dore onghedeilt ende sonder stad opdat hi ghemeine sijn moghe allen sinen leden dat sijn alle dieghene die sijns begheeren in kerstenen ghelooeve ende hi es ieghenwelken al in eenre sunderlingher wijs na dat hijs behoeft ende begheert ende dit heetd men communio dat es ghemeininghe want wi ontfaen alle den lichame ons heeren ghemeine in den sacramente ende ieghewelc sunderlinghe al dat de andere ontfaen in der ghemeinheit ende al eest dat de priesteren in der messen dat heileghe sacrament ontfaen in ij manieren si en ontfaen doch niet meer dan de leeke want al es de consecratie ghedeilt in den kelc ende in der hostien cristus es altemale ende onghedeilt in ieghewelken nu mochte eenegh onghelooevegh sot mensche dinken ende peinsen aldus dat sacrament dat cristus consacreerde dat aten de apostelen die doen bi heme waren altemale wat eest dan dat de papen nu maken toe deser questien antwerdde cristus selve doe hi sprac te sinen apostelen altehans na sine consecratie alsoe dicke sprac hi alse ghi dese dinghe doen selt soe seldijt doen in ghedinkenessen mijns dat es mijnre minnen mijnre passien ende mijnre dooet ende dat ic ghewaregh god ende mensche ben ende alles mechtegh in hemel ende in erde dese waerde ontfinghen de apostelen van den monde ons heeren alsoe alse hise meinde dat was alse sine prophetye ende sijn ghebod ende sine godleke macht die hi hen gaf ende haren navolgheren dit ambacht te doene tote in den lesten dagh ende hieromme altehans na sine opvaert doe si den heileghen gheest ontfaen hadden die hen leerde alle waerheit doe begonsten si dit ambacht der messen in den persoon ons heeren jhesu cristi ende sijn gheest sprac dore haren mond in der consecratien dit es mijn lichame ende dit es mijn bloed ende si ordineerden biscoppe ende priesteren van sinen weghen ende in sinen name ende gaven hen de macht die si van gode ontfaen hadden priesters ambacht te pleghene in alle de werelt ende aldus es de heileghe kerke in cristo ghefundeert ende cristus leeft in hare ende es een met hare van beghinne ende si sal staende bliven met haren dienste tote in den lesten dagh ende in der consecratien des heileghs sacraments soe sijn alle priesteren willeghe instrumente ons heeren jhesu cristi ende hi sprect dore ieghewelcs mond ende dore haerre alre mond dit es mijn lichame ende dit es mijn bloed ende ieghenwelc priester consacreert den lichame ons heeren ghewaerlec ende alle priesteren niet meer dan denselven lichame in der waerheit ende hiermede late ic dat ierste poent van minnen dat ons cristus bewijst heeft ende gheleert in den heileghen sacramente dat ander poent van minnen dat hierna volght dat merken wi daer hi sprect in der consecratien dit es de kelc mijns bloeds die omme u ende omme vele menschen uutghestort sal werden in verlatenessen der sonden dese waerde sprac hi doe hi sijn bloed consacreerde in dranke sinen apostelen ende ons allen ende daer na tehans uutstorten woude ende sterven van minnen omme onser alre sonden meerre minne en was nye ghehoort dan dat de godssone sijn leven gaf in de dooet ende cochte ons met sijnre dooet jeghen de gherechtegheit sijns vader opdat wi eewelec met heme leven souden hi offerde hem ende ons met sijnre ooedmoedegher dooet der ghenadegheit sijns vader ende de vader heeft ons met heme ontfaen in dat hemelsche erve sijns soons ende hieromme heeft cristus sine consecratie ghedeilt opdat wi ghedinken selen den kelc sijnre passien dien hi van minnen dranc daer hi ons mede verlooeste van der eewegher dooet ende cochte ons jeghen sinen vader leven der gratien ende der glorien ende dit leert ons de consecratie sijns heileghs bloeds maer de consecratie des lichamen ons heeren bewijst ons grooetheit sijnre minnen in dien dat hi ons gheestelec spisen ende voeden wilt met hemselven opdat hi in ons leven moghe ende wi in heme ghelikerwijs dat vore gheseeght es hi es van minnen ghestorven omme onse leven ende hi leeft in ons opdat wi eewelec levende bliven in heme siet dit sijn ij poente van minnen sie sijn soe grooet en machse nieman te gronde versinnen ende altooes alse wi messe hooeren ochte ten sacramente gaen soe selen wi ons hiermede verbeelden ende sijnre minnen ghedinken opdat wi onsselfs vergheten ende in sijnre eeren alre vremder minnen vertyen ende alse ons dooegden ende liden toecomt soe selen wi sijns dooeghens ghedinken ende heme navolghen in ghehooersamheiden ende in ghelatenheiden onsselfs al tote der dooet ende alsoe selen wi sijnre minnen ghesmaken daer hi ons in vercoren heeft ende ghemindt in der eewecheit sonder beghin nu vendic iiij poente van der eewegher minnen gods die sijn soe hooeghe ende soe grooet dat daer alle de heileghe scriftuere van beghinne in ghewortelt es dat ierste poent es dat god den mensche van minnen ghescapen heeft toe sinen beelde en toe sinen ghelikenesse dat ander poent es dat de sone gods die eeweghe wijsheit van minnen aneghenomen heeft menscheleke natuere ende heeft die ghebeelt met sijnre persoonlecheit dit derde poent es dat die selve sone gods jhesus cristus van minnen ghestorven es ende heeft ons verlooest met sinen preciosen bloede ende ghedwaghen in der dooepen van alle onsen sonden ende alsoe heeft hi ons boven onse natuere met heme gheenecht in den geeste sijnre minnen dat vierde poent sijnre minnen es dat hi ons heeft ghegheven sijn vleesch ende sijn bloed ende al dat hi van onser natueren ontfaen heeft ende al dat hi es god ende mensche in spisen ende in dranke opdat hi in ons ende wi in heme eewelec leven god ende mensche nu merct dese iiij poente met grooeten ernste ic salse u noch bat verclaren god heeft de werelt eewelec ghemindt alsoe dat hi ons ghegheven heeft sinen eeneghen sone in desen iiij wisen in den iersten leert ons de heileghe scriftuere dat god de hemelsche vader heeft alle menschen ghescapen toe sinen beelde ende toe sinen ghelikenesse sijn beelde dat es sijn sone die eeweghe wijsheit sijns selfs daerin leven alle ding sprect sente jan al dat ghemaect es dat was leven in heme ende dat leven en es anders niet dan dat beelde gods daer god eewelec alle ding in bekindt heeft ende oec orsake es alre creatueren ende aldus es dit beelde dat de sone gods es eewegh vore alle ghescapenheit ende toe desen eeweghen beelde sijn wi alle ghemaect want na den edelsten deele onser zielen dat es eighendoem onser oversten crachte daer sijn wi ghemaect alse i levende eewegh spieghel gods daer god sijn eeweghe beelde in ghedruct heeft ende daer nemmermeer ander beelde in comen en mach altoes blijft die spieghel vore dat anschijn gods ende daeromme wert hi gheeeweght met den beelde dat hi ontfaen heeft in desen beelde bekinde ons god eer wi ghescapen waren in hemselven ende nu in der tijd ghescapen toe hem selven dit beelde es weselec ende persoonlec in alle menschen ende ieghewelc mensche heevet altemale gheheel onghedeilt ende alle menschen en hebbens onder hen allen niet meer dat i mensche ende aldus sijn wi alle een vereenecht in onsen eeweghen beelde dat gods beelde es ende onser alre oorsprong ons levens ende ons ghewerdens daer onse ghescapene wesen ende onse leven sonder middel inhangt alse in sine eeweghe sake nochtan en wert onse ghescapenheit niet god noch dat beelde gods creatuere want wi sijn ghescapen toe den beelde dat es dat beelde gods te ontfane ende dat beelde es onghescapen eewegh de sone gods dit beelde es in den wesene gods wesen ende weselec ende in der natueren die selve natuere die natuere es vrochtbaer vaderlecheit ende vader in der vrochtbaerre natueren es de vader in den sone ende de sone in den vader maer in den vader es de sone soonlec ende ongheboren alse eene inblivende vrocht sijnre natueren ende daer houdt hare die natuere vaderlec altoes te ghebaerne ende soonlec sonder onderlaet gheboren te werdene maer in der gheboorten es de sone i ander persoon eewegh uutgaende ute den vader ende de heileghe gheest die derde persoon uutvloeyende alse eene berrende gloet haerre beider minne in alle creatueren die daertoe bereed sijn dat overste onser zielen es altoes bereed want het es blooet ende onghebeeldt altoes siende ende neighende in sijn beghin ende daeromme eest een eewegh levende spieghel gods altoes sonder onderlaet ontfaende die eeweghe gheboort des soons dat beelde der heilegher drivuldegheit daer hem god in bekindt al dat hi es na wesene ende na persone want dat beelde es int wesen ende in ieghewelken persoon al dat die persoon es in natueren ende dit beelde hebben wi alle alse i eewegh leven sonder ons selven vore onse ghescapenheit ende in onse ghescapenheit es dit beelde overwesen ons wesens ende eewegh leven ende hierute heeft de substantie onser sielen iij eighenscape die een sijn in der natueren die ierste eighenscap der zielen es onghebeelde weseleke blooetheit daermede sijn wi ghelijc ende oec gheeenecht den vader ende sijnre godleker natueren die andere eighenscap mach heeten de overste redene der zielen dat es eene spiegheleke claerheit daerin ontfaen wi den sone gods die eeweghe waerheit in der claerheit sijn wi heme ghelijc maer in den ontfane sijn wi een met heme die derde eighenscap noemen wi de vonke der zielen dat es natuerleke ingheneichtheit der zielen in haren orsprong daerin ontfaen wi den heileghen gheest de minne gods in der inneighinghen sijn wi ghelijc den heileghen gheeste maer in den ontfane werden wi i gheest ende eene minne met gode ende dese iij eighenscape sijn eene onghedeilde substantie der zielen een levende grond eighendoem der overster crachte dese ghelijcheit met der eeninghen es in ons allen van natueren maer si es den sondaren verborghen in haren eighenen gronde overmids grofheit der sonden ende hieromme willen wi ghevoelen ende bevenden dat rike gods dat in ons verborghen es soe moeten wi hebben i dooghtsam leven van binnen ende welgheordent van buten in rechter caritaten cristum navolghende in alre wijs alsoe dat ons gratie minne ende dooghde verheffen moghen in dat overste onsselfs daer god in leeft ende regneert want die salecheit die god es die en moghen wi niet bescouwen noch ghevoelen in natuerleken lichte met gheenre const noch met gheenre behendegheit sonder de ghenade goods ende hieromme heeft god de overste crachte onser zielen ghescapen sijn ghelijc te ontfane dat es sine gratie ende sine gaven daerin werden wi vernuwet ende verhaven boven natuere ende heme ghelijc in minnen ende in dooghden ende overmids overnatuerleke ghelijcheit die wi met gode hebben in gratien ende in dooghden soe wert onse memorie verhaven in onghebeelde blooetheit ende onse verstaen in eenvuldeghe waerheit ende onse wille in godleke vriheit ende alsoe sijn wi gode ghelijc overmids gratie ende dooghde ende met heme gheeeneght boven ghelijc in salegheiden ende dit es dat ierste teeken van minnen dat god bewijsde menscheleker natueren daer hi ons maecte toe sinen beelde ende toe sinen ghelikenesse maer doe adam die ierste mensche onghehooersam was alsoe dat hi brac dat ghebod ons heeren doe wart hi onghelijc overmids de sonde ende verboorde dat paradijs ende den ingang in dat rike gods ende wi alle met heme ende hierute wies dat ander teeken van minnen dat god ons allen bewijst heeft dat es dat hi sinen eeneghen sone ghesendt heeft in onser natueren alsoe dat hi es een mensche met ons ende onser alre brueder hi heeft heme ghenedert ende ons ghehooeght heme ghearmt ende ons gherijct hi heeft heme versmaedt ende ons gheeert maer al heeft hi hem ghenedert hi en heeft hem niet ontedelt want hi bleef al dat hi was ende nam ane dat hi niet en was hi bleef god ende wart mensche opdat de mensche god worde hi heeft heme ghekleedt met onser alre menscheit alse i coning die hem kleedt met den kleede sijnre familien ende sijnre knechte alsoe dat wi alle sijn met heme van eenen kleede menscheleker natueren maer hi heeft de ziele ende den lichame dien hi ontfing van der reinre maeght marien bovenal sunderlinghe ghekleedt met eenen coningleken kleede dat es sine godleke persoonlecheit dat kleed en behooert niemene van natueren dan heme alleene want hi es god ende mensche in eenen persoon maer selen wi daer met hem ghekleedt sijn dat moet sijn overmids sine gratie dat wi heme alsoe seere minnen dat wi onsselfs verlooechghenen connen ende overliden onse ghescapene persoonlecheit soe werden wi gheenecht sinen persone der eewegher waerheit want ghi wet wel dat wi alle van natueren gheboren sijn kindere der abolghen manslachtegh ende landbreke in dat rike gods overmids den iersten mensche die gode onghehooersam was ende verlooes de ghenade die hi ontfaen hadde tote onser alre behoef die van heme gheboren souden werden in menscheleker natueren ende omme dese sonde te beterne soe sand ons de vader sinen sone ende die sone ontfing onse natuere ende de heileghe gheest volbrachte die gheborte in onser menscheit ende dit en was ons niet gnoech die sonde te verghevene want de vader woude die sonde wreken na gherechtegheit ende hieromme leverde hi sinen sone te stervene omme die sonde ende de sone was hem ghehooersam tote der dooet ende de heileghe gheest volbrachte dat werc in minnen ende dit es dat derde poent van minnen dat ons de sone gods verlooest heeft met sijnre dooet ghecocht ende betaelt vore dat anschijn sijns vader met sinen preciosen bloede alsoe dat wi leven overmids sine dooet hi heeft ons ghewasschen in de fonteyne die ute sijnre ziden liep ende verlooest met sinen bloede ende gheeenecht met sinen gheeste in minnen ende aldus bliven wi altoes in heme want wi sijn in heme een gheestelec leven ende dit beteekent ons dat water dat men met den wine doet in den kelc daer men consacreert sijn bloed want met den watere dat gheeenecht es den wine in der consecratien soe verstaen wi cristus volc dat met heme gheeenecht es ende leeft in sinen bloede ende dit leven en mach nieman hebben noch ghevoelen dan ghelooeveghe kerstene menschen die met cristo gheeeneght sijn in sijnre minnen ende hen volght na dat vierde poent van minnen dat cristus sinen uutvercoornen vrienden die in hem leven ghelaten heeft dat poent merken wi in dien dat hise voedt ende onthoudt met edelre spisen ende dranke dat es sijn vleesch ende sijn bloed dat hen alleene van rechte toebehooert want hi sprect selve die etd mijn vleesch ende drinct mijn bloed hi wooent in mi ende ic in heme ende hi en sal niet sterven maer hi sal eewelec leven dat es te verstane gheestelec alsoe die inghele ende die heileghen leven die cristum eten ende drinken sonder tand ende sonder mond want cristus es dat levende hemelsche brooed dat de vader in de werelt ghesonden heeft dat wi met minnen eten ende teeren in onsen gheeste ghelikerwijs dat die inghele ende die heileghen doen in den hemel ende ghelikerwijs dat cristus selve met sijnre minnen ons allen verteert in heme die aldus teeren ende werden verteerdt die hebben i eewegh salegh leven in cristo ende si moghen altoes eten ende drinken alse si met minnen haers liefs ghedinken nochtan begheeren si meer dat heileghe sacrament ende si sijn hebbelekere ende bereedere daertoe dan andere menschen want si minnen wise ende ufeninghe der heilegher kerken alsoe alst cristus gheordent heeft ende ghesetd te sijnre eeren ende in orbore sijns volcs ende hieromme sijn si altoes wassende ende toenemende in gratien ende in allen dooghden van binnen ende van buten want al dat si van binnen hebben in den gheeste dat ontfaen si oec van buten in den heileghen sacramente ende aldus sijn si heilegh in den ontfane ende noch heileghere in den hebbene ende alreheileghst hebbende ende ontfaende maer die dat heileghe sacrament ontfaen onwerdelec in dooetsonden die verordeelen henselven ende diet oec niet en ontfaen in den gheeste noch oec in den sacramente die sijn dooet vore gode want si leven in blooeter natueren sonder ghenade hoe wi ontfaen selen ende eten ende gheten werden dat hebbe ic hier vore gheseeght dit es dat vierde poent sake ende waeromme dat cristus hemselven gaf bedect ende verborghen in den heileghen sacramente niet oppenbare in der forme alsoe hi doe was op ertrike ende nu es in den hemel nu sijn vele grove onverstendeghe menschen die vroedere willen sijn dan cristus die de wijsheit gods es dese menschen peinsen ende vraghen welc de sake ende de waromme si dat hem cristus ghelaten heeft in den heileghen sacramente verborghen ende bedect niet blooet alsoe hi was ende nu es in den hemel hiertoe antwerdt de heileghe scriftuere aldus al dat god ghemaect heeft dat es herde goet ende al dat van gode es dat es wel gheordent nu sprect de prophete ysayas dat den volke dat wandelde in dat conincrike der scaduwe ende der dooet hen es gheboren een licht dat licht es cristus ende dit licht sprect sente jan licht in deemsterheit ende de donkerheiden en constens niet begripen want sente pauwels sprect dat wi nu sien alse in eenen spieghel ende in een ghelikenesse maer in den eeweghen levene selen wi sien van anschine te anschine de glorie ons heeren jhesu cristi ende wi selen hem claerlec bekinnen alsoe hi ons nu bekindt maer hier moghen wine bekinnen in den lichte ons ghelooefs ghelikerwijs dat die apostelen daden beide vore sine dooet ende oec na sine opverstannesse si saghen eenen mensche ende si ghelooefden dat hi god was ende dat die godheit binnen der menscheit verborghen was alsoe sien wi dat heileghe sacrament met onsen uutwendeghen ooeghen ende ghelooeven dat ons daerin verborghen es de lichame ons heeren want saghen wi onsen heere glorioos in sijnre claerheit alsoe hi in den hemel es wi en mochtens niet ghedraghen want onse ooeghen sijn sterflec ende souden onse sien verliesen ende alle onse senne souden ghebreken alleene in de claerheit des lichamen ons heeren nu merct dan de gheesteleke claerheit sijnre zielen ende sijnre godheit hoe ombegripelec grooet dat si es ende hieromme seldi weten dat onse heere jhesus cristus alle sine gaven daer onse gheesteleke leven in gheleeght die sijn alle bedect ende bewonden in sacramenten ende in uutwendeghen senleken teekenen alse de heileghe dooepe die i ingang es ons eeweghs levens die wert volbracht in watere ende met waerden die daertoe behooeren ende menechvuldeghe andere gaven die ons cristus gheeft in der heilegher kerken die sijn alle bedect in sunderlingher wisen dat es in crismen in olien in waerden in werken in teekenen ende in sacramenten in rechter ordinantien na dats ieghewelc behoeft ende sunderlinghe de heere alre gaven jhesus cristus die heeft ons sijn vleesch ende sijn bloed met der cracht van sinen waerden bedect ende verborghen in den heileghen sacramente alsoe dat wi hier wandelen moeten in allen sinen gaven met vasten ghelooeve ende niet in claren gloriosen scouwene want met ganssen ghelooeve verdienen wi eewegh scouwen ende hieromme sijn dat dooere menschen die eewegh leven ende de glorie gods willen bringhen in tijd ochte tijd bringhen in eewegheit want dat is beide onmoghelec want saghen wi onsen heere alsoe hi es in den hemel soe waert ons onmoghelec ende oec onmenschelec dat wi sinen lichame souden eten ende sijn bloed drinken maer nu eten wi dat sacrament met onsen tanden ende in den sacramente eten wi sijn vleesch ende drinken sijn bloed in onser zielen overmids ghelooeve ende minne ende alsoe werden wi in heme gheeenecht ende hi in ons ende dese minleke eeninghe heeft cristus de wijsheit gods ghedicht in sinen gheeste ende volbracht met den werken in den werke der waerheit ghelikerwijs dat si vore gheufent was in figueren ende in ghelikenessen van beghinne der werelt ende hieromme seldi merken die minleke eeninghe die cristus hebben wilt met ons allen want alle die hostien die vore de priesteren ligghen al ertirike dore eer men consacreert soe sijn si alle eene substantie des brooeds ende in der consecratieen overmids de cracht gods verwandelt de substantie des brooeds in de substantie des lichamen ons heeren ende dat es dieselve substantie ende dieselve lichame die in den hemel es ende dien ontfaen wi alle ghemeinlec in den sacramente na wise der substantien ende in der substantien ontfaen wi al dat met hare weselec een es dat es lingde breidde ende grooette ende al dat den lichame toebehooert alsoe alst al met der substantien een es dat ontfaen wi al in den sacramente ende alsoe overmids dat sacrament soe es de lichame ons heeren in allen landen ende in allen staden in allen kerken ende alsoe moghen wine heffen ende legghen houden ende draghen in bussen ende in cyborien nemen ende gheven ende ontfaen in menegher wijs maer alsoe alse hi in den hemel sitd met handen ende met voeten ende met allen sinen leden in een aenscouwen der inghele ende der heileghen in volre glorien alsoe en verwandelt hi die stad niet maer hi blijft hen altoes jeghenwerdegh ende alsoe in diere wisen en moghen wijs oec niet ontfaen noch nu noch nemmermeer want na den lesten dagh alse wi met onsen gloriosen lichame in den hemel comen soe selen wi alle met heme ende bi heme sijn ende selen bescouwen sijn gloriose anschijn met onsen lijfleken ooeghen ende wi selen hooeren sine minleke soete stemme met onsen uutwendeghen ooeren ende hierave sal onse herte ende alle onse senne vervult werden met sijnre glorien alsoe dat wi versmelten selen van minnen ende van blisscapen in heme ende hi weder in ons ende al es dit de menste glorie des hemels ommedat si van buten comt ende senlec es nochtan en mochten wi alsoe langhe alse wi hier sijn dat anschijn ons heeren niet beschouwen in selker claerheit want onse senne en mochtens niet ghedraghen ende hieromme moeten wi nu wandelen in kerstenen ghelooeve ende ontfaen dat heileghe sacrament met devotien in werdegheiden ende in minnen opdat wi na dit leven eeweghe salecheit smaken ende bevinden dit es dat vijfte poent onderscheet der persone die ten heileghen sacramente gaen some in eewegher salecheit ende selke te haerre verdoemenessen hierna volght onderscheet der persone die dat heileghe sacrament ontfaen selen beide in gheesteleken state ende oec in wereleken state die ierste partye daer ic op beghinnen wille dat sijn menschen die moruhertegh sijn van natueren alse die gherenen werden met der gratien gods eest alsoe dat si volghen ende ghehooersam sijn der gratien soe wert hare affectie ende hare ghelost soe heet ende soe seere beweeght in liefden toe der menscheit ons heeren dat si lichtelec versmaden ende vertyen al dat in de werelt es opdat si haers liefs pleghen moghen na gherieve ende na lost harre begherten ende want si onsen heere niet naerre comen en connen dan in den sacramente soe vallen si in ongheduere overmids inneghe liefde ende onghepaeyde begheerte die si hebben toe den heileghen sacramente alsoe dat hen biwilen dunct dat si ontsinnen souden ende bederven en mochten si dat heileghe sacrament niet vercrighen maer deser menschen en vendt men niet vele ende dit sijn almeest vrouwen ochte joffrouwen ende lettel manne want si sijn van weeker complexien ende onverhaven ende onverlicht in den gheeste ende hieromme es hare ufeninghe senlec ende ghelostegh ende temale verbeelt met der menscheit ons heeren ende si en connen niet ghevoelen noch verstaen hoe men onsen heere ontfaen mach in den gheeste sonder dat sacrament ende dit es de sake dat si van binnen quelen in loste ende in begheerten die si tote onsen heere hebben ende hen en can nieman gheraden ghecusten noch ghehulpen noch ghepaeyen vore diesmaels dat si dat sacrament ontfaen hebben dan sijn si alles tevreden ende pleghen hars liefs in rasten in gheesteleken smake ende in overvloedegher suetegheit in ziele ende in lichame tote diesmaels dat gratie ende ufeninghe vernuwet in de natuere ende in alle de crachte der zielen dan vallen si weder in loste ende in begheerten ende in ongheduere alse ochte si nye tevoren ontfaen en hadden hare herte gaept ende ghijpt alse nochte si uutsennegh waren omme weder van nuwes te ontfane dat heileghe sacrament dese menschen gheliken wel eenen coningskene dat onsen heere bad dat hi nederquame in capharnaum ende ghenase sinen sone want hi begonste te stervene ende onse heere andwerdde het en si dat ghi wondere ende teekene siet soe en ghelooefdi niet doe sprac dat coningsken heere comt neder eer mijn sone sterve hi en ghelooefde niet dat onse heere mochte ghenesen sinen sone hi en quame tote heme in sijn huus ende leide sijn hand op sine hooed ochte dade eenegh ander teeken daer hi mede ghenase alsoe ghelikerwijs sijn dese menschen met liefden ghevallen op dat heileghe sacrament dat i ghewaregh teeken es des lichamen ons heeren dat hi daer jeghenwerdegh es ende hieromme moeten si quelen in ongheduere overmids lost ende begheerte des sacraments ende dan roepen si toe den priester ende tote onsen heere heere comt hier neder in mijn huus in den heileghen sacramente eer ic van minnen sterve dese menschen sijn stout ende coene ende onberespt van groven sonden ende vri ghemaect van gode alsoe langhe alse dese wise duert ende hieromme moghen si dat sacrament ontfaen op den sondagh ende oec op andere daghe alse ment hen gheven wilt maer eest dat mens hen niet gheven en wilt dat es de wille gods dan selen si ghedinken ende merken dat waerd dat onse heere sprac tote den coningskene gang dijn sone leeft want die ziele die ghelooeft mindt ende begheert dat heileghe sacrament te ontfane die es vol ghenaden ende si leeft in gode ende god in hare ende hiermede selen si hen ghetrooesten soe si best moghen nu sijn dese menschen almeest van weeker complexien ende neichghelec van natueren ende hieromme alse si beeden ochte hen ufenen willen in de menscheit ons heeren met loste ende met liefden soe werden si some lichte gherenen ende beweeght jeghen haren wille ende jeghen haren danc in beesteleker ghelost want hare ufeninghe es noch senlec ende leeft in vleessche ende in bloede ende soe si dan meer op henselven sien ende op die lijfleke ongheordende beweeghinghe soe si meer wast ende meer beweeght de natuere in onordenen ende in ghebreken maer selen si dit verwinnen ende hare natuere reine behouden in den dienste ons heeren soe moeten si haersselfs vergheten ende hare ghesichte keeren altemale in hem dien si minnen soe werden si met heme verbeelt in ziele ende in lijf in herte ende in sen ende alsoe werden si reine ende verwinnen al dat hen letten mach ende dit es de ierste partye van menschen die dat heileghe sacrament weerdelic ontfaen hierna volgt de andere partye die hooeghere es dan dese ende dat sijn menschen die subtijl ende verstendegh sijn van gheeste ende daertoe neichghelec ende oncuusch van natueren alse dese menschen de gratie gods ontfaen ende daerin bliven soe moeten si dicwile striden want dat vleesch es contrarie den gheeste ende hieromme verkiesen si een inghekeert leven ende ufeninghe in den gheeste vore dat anschijn ons heeren ende hieromme ontvlien si allen becoringhen allen motien ende opstane in vleesche ende in bloede eest dan alsoe dat si meer ghelooeven hopen ende betrouwen in gode dan in hare ufeninghe ochte in allen haren werken soe werden si verhaven boven hare redeleke verstaen in godleken lichte voertmeer eest dat si daer bliven in godleken lichte verhaven ende meer meinen ende begheeren dat boven redene es ende onbegripeleec dan al dat si met redenen bevinden ende verstaen moghen soo es hare ghelooeve volmaect ende minne ghefundeert in haren rechten grond ende si sijn vri ende bekinnen gode ende waerheit ende wortele alre dooghde nochtan blijft levende de natuere in vleesche ende in bloede in loste in swaerheit in traecheit ende in alre ongheordender neighinghen die si tevoren hadden ende alse dese menschen dit in hen ghevoelen ende merken soe laten si ende versmaden in hen selven al dat gode contrarie es ende haren gheeste ende dat hen hendert ende letd hare beste te vervolghene ende dan laten si de senlecheit ende vlien inwert in den gheeste vore dat anschijn ons heeren met ghelooeve met devotien ende met ooedmoedeghen ghebeede ghelikerwijs dat sente pauwels dede doe hi becooert was in den vleesche want daer antwerdt de gheest ons heeren den ooedmoedeghen ghebeede dat de gratie gods staerc gnoech es alle becoringhen te wederstane want in krancheiden werdt de dooght volbracht in alle dieghene die striden ende met ghebeede vlien in haren gheeste vore die jeghenwerdegheit gods dese menschen gheliken wel eenen man die hiet centurio die was ghelooevegh in den gheeste maer hi was heiden ende onbesneden in der natueren hi hadde onder heme ghewapende manne hondert die heme dienden ende ghehooersam waren in alre tijd maer hi hadde eenen knecht die lach in zijn huus onmachtegh ende qualec ghequelt van den fledercine ende daervore bad hi onsen heere dat hi dien ghesondt maecte ende onse heere antwerdde ic sal comen ende salne ghenesen doe antwerdde centurio heere ic en ben niet weerdegh dat ghi comt onder mijn dac maer segt met eenen waerde ende mijn knecht sal ghesond sijn doe beloofde hem onse heere van dies mans ghelooeve ende in derselver uren wart sijn knecht ghesond alsoe ghelikerwijs alsoe langhe alse dese menschen ghevoelen in der natueren oncuussche neighinghe ende lost toe den sonden alsoe langhe wert vermiddelt ende ghehendert lost ende liefde toe der menscheit ons heeren ende alsoe langhe es hi hare knecht dat es de lijfleke natuere gode ende haren gheeste contrarie ende wert qualec ghequelt van den viand want si en wilt den gheeste niet volghen met loste ende met liefden in den dienste ons heeren siet dese menschen en hebben gheenen begheerleken lost toe den heileghen sacramente alsoe langhe alse si aldus striden maer si spreken met ooedmoedegher herten heere ic ben onreine ic en ben niet weerdegh uws heileghs lichamen in den sacramente dat hi come onder dat dac mijns onreins lichamen heere ende ic ben oec onweerdegh alre eeren ende alles goeds ende alles trooests die goede menschen hebben van u ende hieromme moetic altooes weenen ende claghen ende met vasten ghelooeve wandelen vore uwen anschijn ende al benic aerm ende ghelaten ic en sal u niet laten maer ic sal roepen ende bidden sonder ophouden tote dierre tijd dat uwe gratie ende mijn ghelooeve minen knecht ghesond maken ende dan salic u loven ende dienen met zielen ende met live ende met gheheelheiden mijns selfs ende alle mijnre crachte siet aldus leeft de andere partye van gheesteleken menschen die gode noch bat behaghen dan de ierste want al sijn si cranc ende becoort in der natueren sonder trooest ende suetegheit van gode si sijn nochtan in haren gheeste vol ghelooefs devotien ende godleker minnen ende si moeten dicwile striden jeghen den duvel de werelt ende hare eighen vleesch ende hieromme behoeven si in den gheeste sterke spise daer sijt al mede verwinnen moghen ende dat es de lichame ons heeren in den sacramente dien selen si altoes ontfaen alsijt van ordenen hebben ochte van ambachte ochte van goeder ghewooenheit anderre gheesteleker menschen daer si bi sijn die derde partye van goeden menschen die hierna volght die sijn noch vele meer heilegh ende hooeghere verhaven in gheeste ende in der natueren ende dat sijn inghekeerde menschen die overmids de gratie gods in haren inkeere met verhavenen vrien gheeste wandelen vore dat anschijn gods intreckende ende navolghende herte ende sen ziele ende lijf met allen den lijfleken crachten dese menschen sijn gheweldegh haers gheests ende haerre natueren ende hieromme hebben si ghewareghen vrede vonden want al moghen si beweeght werden biwilen in der natueren si vechten haestelec zeghe want geene beweeghinghe van ghebreken en mach in hen ghedueren want si hebben ghewaregh kinnesse ons heeren dat es sijnre godheit ende sijnre menscheit ende dit bekinnen ufenen si met onghebeelden gheeste in haren inkeere met blooeter minnen verhaven vore die natuere der godheit ende in haren uutkeere met herteleker liefden ghebeeldt toe der menscheit ons heeren soe si meer kinnen ende minnen soe si meer smaken ende ghevoelen ende soe si meer smaken ende ghevoelen soe si meer begheeren ende ghelusten sueken gronden ende bevinden dat si met herten met zielen ende met haren gheeste minnen dese menschen gheliken wel eenen man daer men af leest in sente lucas ewangelie die zacheus hiet hi begheerde onsen heere jhesum te siene wi hi ware maer hi en consten niet ghesien omme de scare van den volke want hi was cort ende cleine doe voorliep hi alle die scare ende clam op eenen booem daer jhesus lyden soude doe jhesus daer quam sagh hi den man ane ende sprac zachee gang haestelec hier neder want ic moet noch heden bliven in dijn huus ende hi ontfing onsen heere in sijn huus met grooeter blisscap ende sprac siet heere half mijn goed gheve ic den armen ende hebbe ic iemene onrecht ghedaen dat gheldic viervoud doe antwerdde onse heere heden es desen huse salecheit gheschied in dien dat de mensche es worden in den gheeste abrahams sone want overmids sijn ghelooeve es hi opgheclommen ende jhesum dien hi begheerde heeft hi ghesien ende bekint ende ghehooersam es hi nedercomen ende jhesum die hi bekinde ende minde heeft hi ooedmoedeghlec ontfaen in sijn huus ende uutvloeyende melde heeft hi sijn goed ghegheven ende viervoud sijn onrecht betaelt ende aldus es hi gherecht ghemaect ende dat es sijn leven ende sijn name ende hieromme es hi heilegh ende salegh ende jhesus blijft wooenende in heme hier ende in der eewegheit nu merct dan die menschen daer ic hiervore ave seide hoe si desen gheliken want si begheeren jhesum te siene wie hi es ende hiertoe es alle redene ende al natuerlec licht te cort ende te cleine ende hieromme voorlooepen si alle scaren ende alle menechvuldegheit der creatueren ende overmids ghelooeve ende minne clemmen si in dat hooeghste haerre ghedachten daer de gheest onverbeeldt ende onghehendert in sijnre vriheit steet daer wert jhesus ghesien bekint ende ghemint in sijnre godheit want daer es hi altooes jeghenwerdegh den vrien verhavenen gheesten die in sijnre minnen henselven onthooeght sijn daer es hi vloeyende met volre gratien ende ghenaden maer hi sprect tote hen allen gaet haestelec neder want hooeghe vriheit van gheeste en mach niet staende bliven dan in nedere ghehooersamheit van moede want ghi moetd mi bekinnen ende minnen god ende mensche hooecheit boven al ende ghenedert onder al ende alsoe seldi mijns ghesmaken alse ic u verhooeghe boven al ende boven uselven in mi ene ghi uselven nedert onder al ende onder uselven met mi omme mi dan moete ic in uwe huus comen ende wooenende bliven met u ende in u ende ghi met mi ende in mi ende alse die menschen dit bekinnen smaken ende ghevoelen soe gaen si haestelec neder in grooete versmaedtheit haers selfs ende spreken met ooedmoedegher herten in rechten meshaghene haers levens ende alle haerre werke heere ic en ben niet weerdegh maer ic ben onweerdech dat ic uwen gloriosen lichame in den heileghen sacramente ontfaen soude in dat sondeghe huus mijns lichamen ende mijnre zielen maer heere sijt mijns ghenadegh ende ontfarme u mijns arms levens ende alle mijnre ghebreke siet alsoe langhe alse dese menschen henselven aensien hare ghebreke ende hare ontbliven soe meshaghen si henselven ende ufenen hen in minleker vreesen ende in ooedmoedegher versmaedtheit ende in ghewareghen hope vore de ooeghen gods ende na diere wijs dat si aldus nedergaen in meshaghene ende in versmadene henselven in rechter ooedmoedegheit na diere wijs behaghen si gode ende gaen op vore sijn anscijn in rechter weerdegheit ende hieromme es hare leven ende hare ufeninghe inkeer te gode ende uutkeer tote henselven de inkeer es met verhavenen vrien gheeste in minleker weerdegheit toe gode ende in gode de uutkeer tote hen selven dat es een meshaghen ende een vernieuten haersselfs ende al dat si goeder werke doen ochte doen moeghen van buten ende van binnen die sijn van hen altemale ongheacht ende ongheweghen ende rechte alse niets weerd dunct hen vore dat anschijn ons heeren si staen in henselven tusschen insien ende uutsien haersselfs altoes gheweldegh ieghenwelcs altoes te pleghene alse si willen hare uutsien es redelec ghewortelt in caritaten ufeninghe in goeden seden ende heileghen werken gheordent in allen dooghden ende altoes wandelende vore dat anschijn ons heeren ende hieromme bliven si suver ende reine van conscientien ende altoes wassende ende toenemende in gratien ende in allen dooghden vore gode ende vore alle menschen hare insien es biwilen redelec ende ghebeelt ende in wisen biwilen boven redene beeldelooes ende sonder wise alst redelec es soe eest oec begheerlec ende vol wijsheiden want si staen vore dat anschijn der minnen ende der goedheit gods daer men alle wijsheit leert ende si sijn ghewaregh ooedmoedegh ende vri ende hieromme nemen si vore die menscheit ons heeren jhesu cristi ende spreken tote heme aldus heere ghi hebt ghesproken sonder mi en vermooghdi niet ende ghi hebt oec ghesproken het en si dat ghi etd mijn vleesch ende drinct mijn bloed ghi en hebt gheen leven in u ende ghi hebt vooert ghesproken die etd mijn vleesch ende drinct mijn bloed hi wooent in mi ende ic in heme heere nu benic i aerm sondare ende onweerdegh hemelscher spisen die ghi selve sijt nochtan heere hebdi u ghegheven ende ghelaten den sondare die hemselven meshaeght ende met rouwe sine sonden belijt ende claeght ende in u ghewaregh betrouwen heeft dat es deghene die u behaeght want ghi hebt ons gheleert dat ghi niet comen en sijt te roepene den gherechten maer den sondare dat hi bekeere ende penitentie doe van sinen sonden ende hieromme benic coene ende vri ende verghete mijnsselfs ende alle mijnre ghebreke in uwe ghenade want ghi sprect selve comt te mi ghi alle die arbeidt ende gheladen sijt ende ic sal u hermaken ende ghi sprect oec dat ghi sijd onse levende brooed dat van den hemele nedercomen es die daer ave etd hi leeft eewelec ghi sijt oec de levende fonteyne die ons vloeyt overmids den heileghen gheest ute uws vaders herte ende hieromme heere soe ic meer ete soe mi meer honghert ende soe ic meer drinke soe mi meer dorst want ic en can u niet verswelghen noch verteeren maer ic bidde u heere omme uwe edelheit dat ghi mi verswelght ende verteert alsoe dat ic met u ende in u een leven worde ende dat ic in uwe leven mi selven onthooeghen moghe boven alle wisen ende ufeninghe in onwisen dat es in wiselooese minne daer ghi uwsselfs salecheit sijt ende alre heileghen daer vendic de vrocht alle der sacramente ende alre wisen ende alre heilecheit maer die vrocht moeten wi sueken met wisen ende met den sacramenten ende met heileghen levene ende wi selense venden wiselooes ende sonder mate in eewegher grondelooeser minnen wi selen eewelec in onsselven bliven ende salegh sijn ende wel gheordent in gloriosen wisen ende ieghewelc sonderlinghe na de mate sijnre dooghde ende sijnre minnen ende wi selen boven onsselven gods ghebruken ende in heme leven wiselooes ende boven ordene in grondelooeser minnen die hi selve es ende die dit verstaen ende aldus leven si moghen alle daghe dat heileghe sacrament ontfaen alse ment hen gheven wilt want si sijn wel gheordent gratioos ende vol van dooghden in inkeere ende in uutkeere in alle hare ufeninghe ende hieromme sijn si de derde partye van menschen ende de hooegste die edelec ten sacramente gaen ende hare leven ende hare ufeninghe gheleeght in iiij poenten dat ierste poent es suverheit der conscientien van allen groven sonden dat ander poent es overnatuerleke const ende wijsheit in insiene ende in uutsiene dat es in scouwene ende in werkene dat derde poent es ghewareghe ooedmoedegheit van herten van wille ende van gheeste in seden in waerden ende in werken dat vierde poent es ghestorven te sine alre eighenheit dat es eighenheit des willen in den vrien wille gods verbeeldheit des verstennessen in die onghebeelde waerheit die god selve es die blooete eenvuldecheit der ghedachten dat es de wooeninghe der godheit nu merct dese iiij poente waren onser liever vrouwen leven ende hare ufeninghe doe si onsen heere ontfing want si was suver reine maeght ende al vol gods ghenaden si was constegh ende wijs in vraghene ende in antwaerdene den inghel ende hi leerde hare de waerheit altemale si werd grondooetmoedegh ende dat trac den sone gods ute den hemele in onsen dale si sprac hier es de dierne ons heeren sinen wille moetic begheeren mi geschie na dinen woorde doe de heileghe gheest dat verhooerde dat woord bequam der minnen gods soe wale dat si ons sand den godssone in marien sale die ons verloest heeft van alre quale nu merct ende leert al was maria uutvercoren boven alle creatueren de moeder gods te sine coninghinne hemelrijcs ende erterijcs nochtan vercooes si hareselven de dierne gods te sine ende alle der werelt ende hieromme doe si onsen heere ontfaen hadde doe ghing si met grooeter haesten in dat gheberghte alse eene ooetmoedeghe dierne dienen sente lijsbetten sente jans baptisten moeder tote dierre tijd dat sente jan gheboren was alsoe ghelikerwijs onse lieve heere jhesus cristus hare sone god ende mensche die hi gheconsacreert hadde dat heileghe sacrament ende ghegheven sinen discipelen ende oec selve ontfaen hadde soe scorste hi een linen kleed vore heme ende knielde vore sine discipelen ende dwoegh hen hare voete ende drooeghese met den kleede ende sprac ic gheve u exempel alsoe ic ghedaen hebbe dat ghi oec alsoe underlinghe ieghewelc den anderen dient ende hieromme die menschen die in ordenen sijn hoe hooeghe dat si scouwen ochte leven ende al ontfaen si oec alle daghe onsen heere eest dat men hen ambachte beveelt ochte prelate verkiest alsoe dat si dienen moeten der ghemeinheit in dien dinghen die orborlec sijn ende sonder sonde dat selen si gherne ende lieflec doen ende al ghevoelen si oec in haren inkeere ende in haren ghebede hender ende beelden van dien dinghen die hen bevolen sijn ende die si berechten moeten ende al sijn si oec sorfhertegh omme uterste dinghe die der ghemeinheit toebehooeren omme al dit en selen si niet avelaten noch hare ambacht opgheven noch henselven ontladen maer ghehooersam sijn al tote der dooet gode ende haren prelaet ende den convente in allen dien dinghen die eersam ende goet sijn ende orborlec der ghemeinheit alsoe langhe als si in haren inkeere te gode minne ende vreese ende weerdecheit behouden ende in haren uutkeere henselven versmaden ende vernieuten ende al dat si doen moghen ochte liden dat selen si al cleine weghen ende alse niets weerd van rechter ooedmoedegheit ende bi den convente ende bi allen menschen selen si saechtmoedegh sijn blide ende melde ende ieghenwelken ghereed met onderscheede in sijnre nooet in rechter vreedsamheit die dese reghele houden sijn si prelate ochte subjecte si moghen altoes ten sacramente gaen alse si willen gheliker wijs dat si vore daden want si sijn nu ghelikere den levene ons heeren jhesu cristi ende der scriftueren ende den hooeghsten heileghen dan si te voren waren ende si hebben de rechte wortele ghewareghs scouwens ende werkens ende alre dooghde ende ditselve neme ic oec van allen menschen die buten ordenen sijn ende inkeer ende eenecheit behouden in gode ende daertoe uutkeer met werken van caritaten tote haren evenkersten in alre wijs dat sijs behoeven dese sijn alle edelre hooeghere ende naerre onsen heere ende ghelikere dan die ghene die insiens ende inkeers alleene pleghen sonder uutkeer in werken van caritaten eest dat si haersselfs gheweldegh sijn ende hare evenkersten hens behoevet in eenegher nooet maer die insiens ende inkeers alleene wilt pleghen ende sinen naesten in nooede begheven hi en hadde nooeyt inkeer noch scouwende leven maer hi es bedroghen in al sijn wesen boven alle ding huedt u van desen hierna volght de vierde partye van gheesteleken menschen die ten sacramente selen gaen ende dat sijn goetwilleghe menschen die ongheveinsdelec de eere gods meinen ende haersselfs salecheit die hen pinen te houdene na hare ordene hare reghele ende alle die goede usaedgen die si ghehoert hebben ende bescreven venden van den ouderen die vore gheweest sijn ende ordenen ghesticht hebben met waerden ende met werken dat es hoe si hen hebben selen in den chooer in capitele in den reeftere ende op den dormtere ende in dat siechuus in swighene in sprekene in vastene in disciplinen siec ende ghesond altoes na de reghele ende na vermoghen der natueren in rechter bescheedenheit al eighenswillen vertyen in ooedmoedegher ghehooersamheit altoes iet goeds ufenende in ghesunden ende alse men siec es saechtmoedegh ende verduldegh ende altoes striden ende verwinnen vleesch ende bloed ende alle weereleke dinghe siet dit es de ghemeine reghele alre goeder moonke ende nonnen maer alse si hen versuemen in doene ochte in latene in onordenen in te vele ochte in te lettel in welker wijs dat de conscientie tuught ende wrueght dadt sonde es dat selen si ooedmoedechlec claghen ende belyen met rouwen van herten vore den priester ende penitentie doen na sinen wille ende gode wel betrouwen ende alsoe selen si ten sacramente gaen vrilec op de ghenade gods altoes alse sijt ghemeinlec van ordenen hebben ochte oec van goeder ghewoenheit pleghen andere gheesteleke menschen die buten ordenen sijn in goeder ufeninghen onderdanegh gode ende der heilegher kerken ende haren oversten in vastene in vierne ende in alle de ordenantie goeder kerstenre menschen na macht ende na bescheedenheit die selen oec ten sacramente gaen bi rade haers priesters alse mens daer pleeght daer si wooenachtigh sijn hierna volght de vijfte partye die ten heileghen sacramente gaen dat sijn curiose menschen die henselven behaghen in dien dat hen dunct dat si gherecht ende heilegh sijn subtijl ende wijs in doene ende in latene boven andere menschen si sijn onverlicht van gode ende hieromme achten si henselven grooet ende hare werke si hebben almeest ghetooende wisen want si willen heilegh schinen ende dat mense oec vore heilegh houde si willen altoes vordeel hebben boven andere menschen in biechtene ende in dat sacrament te ontfane ende alse men iemene meer es dan hen soe belghen si hen ende werden bedrueft want hen dunct dat men hen onrecht doet dat ieman vore hen gaen soude want si sijn swaermoedegh ende ongherijnlec ende gheerne ghelooft ende gheert ende nooede ghenedert ende ghedruct heileghen name prijs ende gherief der natueren nemen si gherne van gheenen dinghen en willen si ghewijst noch berespt noch gheleert sijn maer si willen selve wisen leeren ende berespen ieghewelken die hen ghenaect ende al eest dat si in de kerke ufenechtegh sijn in lesene in beedene in knielne in scooenen wisen alse si thuus comen soe sijn si scalc ende wreede knitsende ende scheldende ende onvredelec bi te sine haren boden ende allen denghenen die bi hen sijn nochtan sijn si stout ende coene dicwile ten sacramente te gane want al dat si doen dat dunct hen recht ende wel ghedaen ochte clein ghebrec ochte andere menschen scoud die bi hen sijn ende hieromme alsoe langhe alse die mensche hemselven iet behaeght soe es hi noch hooeverdegh in sinen gheeste ende die ghebreke die ute dierre wortelen comen en can hi niet wel bekinnen want hem dunct dat hi alles weerdegh es ende altoes recht heeft in allen dinghen ende al moghen alle dese dinghe ontsculdecht werden van dooetsonden overmids onbekinnesse deser menschen ende de menechvuldeghe biechte die si doen hare leven es nochtan herde sorchghelec men moetse in der biechten dicwile wederstaen schelden ende castyen van hooeverden ende spreken hen met der waerheit toe aldus met vreesen op de ghenade ons heeren soe mach men u gheven dat heileghe sacrament te hooeghtide opdat ghi niet onthopen en selt noch onverduldegh werden maer waerdi saechtmoedegh ende ooedmoedegh soe mochti altoes cristum eten ende in heme leven ende wassen ende toenemen in allen dooghden die seste partye van menschen die dat heileghe sacrament moghen ontfaen dat sijn ghemeinlec alle deghene die onsen heere ende haersselfs salecheit alsoe liefhebben dat si willens ende wetens met voorrade nemmermeer dooetsonde en willen doen ende overmids vreese ende de minne gods ende haersselfs soe willen si houden sine ghebode ende der heilegher kerken in doene ende in latene ende in allen dinghen die van rechte ende van nooede moeten sijn ende eenwerf in den jare dat es te paesschen willen si biechten ende belyen haren priester hare sonden cleine ende grooet ongheveinsdelec alsoe alse sise ghedaen hebben na alre wijs dat si sculdegh sijn ende bekinnen moghen ende dan willen si ontfaen dat heileghe sacrament na de wet ende na de ghewooenheit goeder kerstenre menschen ende si willen altoes gherne ghehooersam sijn ende penitentie doen vore hare sonden na den wille haers priesters ende na wise ende maniere haerre mesdaet die aldus leven dat es de ghemeine wech in den hemel dien alle kerstene menschen van nooede houden moeten die behouden selen sijn ende nochtan met swaerre penitentien ochte met grooeten vagheviere hierna volght de sevende partye van allen den menschen die god versmaedt ende onweerd heeft ende dien en sal men dat heileghe sacrament niet gheven noch in den levene noch in der dooet het en si dat si bekeeren in penitentien de ierste dat sijn heidene ende joden ende alle natien die onghelooevegh sijn dandere dat sijn quade kerstene menschen die cristum blasphemeren ende versmaden ende van sinen heileghen sacramenten niet en houden ochte die niet en ghelooeven dat cristus in vleessche ende in bloede es in den heileghen sacramente des outaers dese sijn alle verdoemt maer inval ende becoringhe sonder contsent van wille dat besteet wel met ghenaden hieromme sal men striden ende verwinnen met ghelooeve soe verdient men looen ende niet verdoemen maer heilegher lichter ende beter eest sempelec wandelen boven redene int ghelooeve al sonder pine ende strijd andere quade duvelsche menschen vendt men die segghen dat si selve cristus syn ochte dat si god sijn ende dat hare hand hemel ende eerde ghemaect heeft ende dat ane hare hand hangt hemel ende aerde ende alle ding ende dat si verhaven sijn boven alle de sacramente der heilegher kerken ende dat si dierre niet en behoeven noch si en willender ooec niet ordene ende wise der heilegher kerken ende al dat de heileghen opt kalfvel ghescreven hebben dat versmaden si ende daer en houden si niet ave maer onwise ende hare quade secte ende beesteleke costume die si selve vonden hebben die achten si heilegh ende grooet vreese ende minne te gode hebben si ute hen verdreven kinnesse goeds ende quaeds des willen si leedegh sijn onwise boven redene hebben si in hen bevonden ende hieromme dunct hen in haren wane dat in den lesten daghe alle redeleke creatueren goede ende quade inghele ende duvele selen werden een wiselooes wesen ende dat wesen spreken si dat sal god sijn salegh van natueren ende sonder kinnesse ende wille siet ende merct want dit es wel de sotste ende de quaedste opinie die nooeyt ghehooert was van beghinne der werelt nochtan in dit ende in deseghelike werden vele menschen bedroghen die gheestelec schinen ende quadere sijn dan duvele want hare onghelooeve dat wederspreken heidene ende joden natuere wet ende redene alle screftuere van quaden ende van goeden inghele ende duvele gods waerde ende sine werke want onser alre ghemeine gheloeve leert ons dat god es driheit in eenheit ende eenheit in driheit ende sine natuere es bekinnen ende minnen hemselven ende in hemselven sijnsselfs ghebruken ende dese iij sijn onwandelbaer ende eewegh sonder beghin ende sonder inde ende hi es in hemselven ordene ende wise ende spieghel alre creatueren ende na sijn exempel heeft hi alle ding ghemaect in ordenen in wisen in maten ende in ghewichte ende aldus es hi in allen dinghen ende alle dinghe in heme maer dat leven dat wi in gode hebben dat es i met gode ende salegh van natueren maer een ander leven hebben wi met den inghelen dat god ghescapen heeft van niete ende dat eewelec bliven sal ende dat leven en mach niet salegh sijn van natueren maet het mach gheschien overmids de ghenade gods eest alsoe dat wi gratie vercrighen ghelooeve hope kinnesse ende minne soe werken wi dooghde die gode behaghen ende alsoe werden wi verhaven boven onsselven ende met gode vereeneght maer negheene creatuere en mach god werden ende alsoe ghelikerwijs de inghele in den hemel die en waren niet ghescapen salegh te sine van natueren maer si ontfinghen de gratie gods ende die hen toekeerden bekinnende ende minnende die worden salegh vaste ghestadecht ende gode gheeenecht in een eewegh ghebruken nochtan en worden si niet god noch nemmermer en moghen maer si bleven alle staende vore dat anschijn ons heeren ende ieghewelc sonderlinghe met onderscheede in sinen staet ende in sine ordene die hi ontfaen hadde van gode in natueren in gratien ende in glorien ende met eighenre verdienten ende alsoe selen si eewelec bliven ende wi met hen allen bekinnende ende minnende dankende ende lovende ende boven al dit gods ghebrukende ieghewelc in sinen staet ende in sine ordene met den inghelen na dat hijs werdegh es ende hier verdient heeft met dooghden ende hieromme sprect onse heere dat onse inghele altoes bescouwen dat anschijn des vader die in den hemel es ende alsoe ghelikerwijs alse de goede inghele toekeerden ende salegh sijn alsoe keerden de valsche inghele met hooeverden van gode op henselven in behaghene der edelheit ende der scooenheit die god ghegheven hadde haerre natueren ende versmaedden gratie ende toekeer te gode ende altehans worden si verdoemt ende vielen neder ute den hemele in vermaledide deemsterheit daer si eewelec bliven moeten nochtan sijn si quadere dan eenegh duvel die gheveinsde onghelooeveghe menschen die gode versmaden ende sine gratie de heileghe kerke ende alle hare sacramente de heileghe screftuere ende alle ufeninghe van dooghden ende spreken dat si leven boven alle wise wiselooes ende dat si alsoe leedegh sijn alse doe si niet en waren ende dat si niet en hebben bekinnen noch minnen willen noch begheren noch gheene ufeninghe van dooghden maer si sijn alles leedegh ende ommedat si willen sondeghen ende hare onreine quaedheit bedriven sonder conscientie ende sonder vreese soe spreken si vooert dat in den lesten daghe des ordeels inghele ende duvele goede menschen ende quade dese selen alle werden spreken si eene eenvuldeghe substantie der godheit ende daerin selen si alle eene weseleke salecheit sijn sonder bekinnesse ende minne te gode ende na dien voert spreken si en sal god willen noch bekinnen noch minnen hemselven noch gheene creatuere siet dit es de meeste abusie ende dat quaedste ende dat sotste onghelooeve dat ye ghehooert was desen en sal men dat heileghe sacrament niet gheven levende noch stervende noch begraven met kerstenen menschen maer men soudse met rechte verberren ane staken want si sijn vore gode verdoemt ende si behooeren ten helschen putte verre ende diepe onder alle de duvele vooertmeer seldi weten alle die in dooetsonden sijn ende die der werelt volghen in een beestelec leven sonder vreese ende minne ende reverentie te gode onghehooersam gode ende der heilegher kerken ende kerstenre wet dese en selen ten sacramente niet gaen noch die hooeverdegh sijn ende hare naeste verdrucken ghieregh vrec ende onghenadegh tooernegh nidegh wreed mesdadegh schelden vloeken sweren ende striden persemen voorkooepen ende gheens dings miden behendegh ende scalc bedrieghen quaed beraden valsch ende onghetrouwe in allen daden swaer ende traghe in allen dooghden onbereed vlitegh snel in sonden haestegh ende heet onghenuchtert gulsegh alse i swijn vroegh ende spade dronken sijn en es gheen wonder al sijn si sot eten drinken hare buc hare god hieromme sijn si des duvels spot si willen vullen alle hare vate met spisen met dranke al sonder mate ane dit volc es selden bate want hierute wast i oncuusch leven den lichame sine ghenueghte gheven in waerden in werken ende in ghelate dit sijn wel des duvels vate want si sijn der sonden knechte de duvel es hare heere met rechte nu merct den quaden hooep met allen si sijn der gratien gods ontvallen men sal hen dat sacrament niet gheven want al hare leven es een sneven en si dat si met rouwe bekeeren ende soeken de ghenade ons heeren de gratie gods es al bereed die beteren wilt dat hem messteet ende hieromme alse de sondare bekeert ende sijn mesdoen vore den priestere claeght ende belijt ende penitencie doen wilt dan heeftene god ontfaen ende de priestere sal hem verbliden met den inghelen ende met den heileghen ende sal hem gheven dat heileghe sacrament in wat tide van den jare dadt si maer die altoes sonder bekinnesse haersselfs sonder keer ende rouwe in hare quaedheit bliven weder si sterven ochte leven men sal hen dat heileghe sacrament niet gheven ncoh met den kerstenen menschen graven want alsoe langhe alse de mensche quaedwillegh blijft ende sonder rouwe van sinen sonden soe en mochts de paeus niet absolveren noch alle de papen die leven sterft hi alsoe hi en moet verdoemt sijn nu vent men selke menschen die wel ghenatuert van goeder complexien sijn blide van moede melde ende ontfarmhertegh heet van bloede ende lichte gherenen ende lichte beweeght te goede ende te quade na dat de gheselscap es daer si met wandelen dese vallen biwilen in menechvuldeghe grove sonden maer wanneer dat si van goeden menschen iet goeds sien ochte hooeren soe werden si lichtelec beruert in anxte ende in vreesen van haren sonden ende bekeeren met rouwe in penitentien ende selke andere comen te kinnesen haersselfs overmids siecheit ende vrese der dooet ende selke in behooerleken tiden alse in de vasten overmids sermoene ochte andere ghewooenheit van penitentien die men dan ghemeinlec pleeght te doene in de heileghe kerke alsoe dat si ven binnen gherenen werden met rouwe ende bekinnen hare mesdaed ende volghen der gratien gods ende claghen ende belyen hare sonden ende begheeren gode ende der heilegher kerken ende allen menschen gnoegh te doene na hare vermoghen ende alsoe werden si eenswillen met gode ende moghen ten sacramente gaen op de ghenade gods ende al eest dat si dicwile vallen si sijn altoes lichte beweeght ende bereedere op te stane dan andere menschen die wreed ende scalc sijn van natueren ende alse si staende bliven soe nemen si oec meer toe in gratien ende in dooghden dan eeneghe andere menschen die onghenatuert ende onghenadegh sijn voertmeer alle menschen die in de vasten met goeder ghewooenheit ongheveinsdelec hare biechte spreken met rouwe van herten ende hare penitentie ontfaen van haren priester ende vooertmeer begheeren te levene na den wille gods in doene ende in latene in gherechter caritaten gods ende haers evenkerstens dese selen alle te paesschen onsen heere ontfaen in sijnre ghenaden met rade haers priesters in ghewaregher ooedmoedecheit van zielen ende van live nu verstaet dat alle menschen die in der werelt leven in selken state die bestaen mach met gode ende met der heilegher kerken ende die alsoe goedswillen sijn dat si staende bliven met der hulpen gods ende hen onthouden van groven sonden eest in huweleeke ochte daer buten in ambachte ochte in dienste in cooepene ende in vercooepene ende in alre wisen en neeringhen in arbeide ochte met gherechter cooemenscap willens ende wetens niemene lieghen noch bedrieghen noch niemene dat sine es nemen noch onthouden maer ghewaregh ende gherecht in allen dinghen meinen ende begheeren te levene de ghebode gods niemene haten noch beniden noch mesmoghen maer ghenadegh ende ontfarmhertegh ieghewelken die sijns behoeft gherne messe hooeren ende sermooene vreese reverentie ende minne te gode en tote allen goeden menschen ooedmoedeghlec claghen ende belyen sine ghebreke vore den priester ende ghehooersam sijn in penitentien ende in allen goeden dinghen siet al sijn dese menschen onleedegh ende menechvuldegh in uutwendeghen dinghen omme hare nooetdorst te ghewinnenne ende dergheenre die hen toebehooeren ochte omme den armen te deilne si moghen nochtan vrilec dat heileghe sacrament ontfaen op de ghenade gods altooes te hooeghtiden alse sijs begheren want al vallen si dicwile in dagheleke ghebreke si sijn na haren vermoghene goedwillegh ende gherecht in allen dinghen nu merct met ernste welke goedwilleghe menschen sijn ende eenswillen met gode in doene ende in latene ende in ghedooeghene goedheit in den wille es ghesaect ende gheboren ute den heileghen gheeste ende hieromme es de wille i levende willegh instrument daer god mede werct dat hi wilt goedheit in des menschen wille dat es gods inghestortte minne daer hi gode mede ufent ende alle dooghde goedheit ons willen dat es de gratie gods ende onse overnatuerleke leven daer wi met striden ende verwinnen alle sonden de goede wille gheeeneght der gratien gods hi maect ons vri ende verheft ons boven onsselven en vereeneght met gode in een scouwende leven de goede wille in sinen inkeere te gode es i gheest ghecrooent met eewegher minnen ende in sinen uutkeere es hi een heere sijnre goeder werke van buten ende hi es selve dat rike daer god in regneert met gratien ende in heme leeft caritate de liefde ons heeren boven heme es hi salegh ende gode gheeeneght ende overmids heme sterven wi den sonden ende vercrighen een dooghtsam leven ende in hem hebben wi peys ende vrede van allen dinghen ende alse wi aldus leven soe moghen wi onsen heere ontfaen altoes alse wi willen in den sacramente ochte met minnen in onsen gheeste nu sijn selke menschen die boven alle ufeninghe van dooghden in hen ghevoelen ende bevenden een levende leven dat te gadere ghevoeght es ghescapen ende onghescapen god ende creatuere ghi selt weten dat wi hebben een eewegh leven in den beelde der wijsheit gods dat leven blijft altoes in den vader ende vloeyt ute met den sone ende es wederbooeght in die selve natuere met den heileghen gheeste ende aldus leven wi eewelec in onsen beelde der heilegher driheit ende der vaderleker eenheit ende hier ute hebben wi i ghescapen leven vloeyende ute derselver wijsheit gods ende daerin bekint god sine macht sine wijsheit ende sine goedheit ende dat es sijn beelde daer hi mede leeft in ons ende ute sinen beelde heeft onse leven iij eighenscape daer wi sinen beelde dat wi ontfaen hebben mede gheliken want onse leven es altoes wesende siende ende neighende in den orsprong onser ghescapenheit daer leven wi uut gode ende toe gode ende god in ons ende wi in heme ende dit es i levende leven dat in ons allen es weselec ende in blooeter natueren want het es boven hopen ende ghelooeven boven gratie ende alle ufeninghe van dooghden ende hieromme eest een sijn wesen sijn leven ende sijn werken ende dit leven es verborghen in gode ende in de substantie onser zielen maer want in ons allen van natueren es soe moghent selke menschen verstaen sonder gratie ende sonder ghelooeve ochte eeneghe ufeninghe van dooghden ende dat sijn leedeghe inghekeerde menschen boven senleke beelden in de blooete eenvuldegheit haers wesens daer dunct hen dat si heilegh ende salegh sijn ende selke wanen god sijn ende si en achten gheen ding goed noch quaed in dien dat si hen ontbeelden connen ende in blooeter leedegheit hare eighen wesen venden ende besitten moghen dit sijn valsche onghelooeveghe menschen daer ic vore ave ghesproken hebbe in de sevende partye dien men dat heileghe sacrament niet gheven en sal want si sijn in allen bedroghen ende vermaledijt van gode ende van der heilegher kerken nu heft dan op uwe ooeghen boven redene ende boven alle ufeninghe van dooghden ende siet ane met minnenden gheeste met starenden ooeghen dat levende leven dat orsprong ende sake es alles levens ende alre heilecheit dat es ane te siene alse i glorioos abys der rijcheit gods ende alse eene levende fonteyne daer wi ons gheeenecht met gode ghevoelen uutvloeyende in alle onse crachte met gratien ende met menechvuldeghen gaven ende ieghenwelken sonderlinghe na dat sijs behoeven ende werdegh sijn in die fonteyne ons levens sijn wi alle met gode vereenecht maer in den rivieren sijnre ghenaden sijn wi ghedeilt ende ontfaen alle met onderscheede ieghewelc dat heme toebehooert nochtan bliven wi altoes underlinghe vereeneght in caritaten ende in menscheleker natueren ende boven al in dat levende leven daer wi alle met gode gheeenecht sijn die eeninghe die wi met gode hebben die es boven redene ende boven sen daer sijn wi in eenen gheeste in eenen levene met gode dat leven en mach nieman sien venden noch besitten hi en si overmids minne ende de ghenade gods sijnsselfs ghestorven in dat levende leven ende in die fonteyne ghedooept ende anderwerf gheboren in godleke vriheit uut den gheeste gods ende altoes inblivende ende gode gheeeneght in dat levende leven ende overmids rijcheit ende volheit sijnre minnen altoes vernuwen ende uutvloeyen met gratien in allen dooghden siet dit es i eewegh hemelsch leven gheboren ute den heileghen gheeste ende altoes vernuwende in minnen tusschen ons ende gode want gods werc es eewegh in de leedegheit onser zielen ende wi hebben alle i eewegh leven met den sone inden vader ende dat selve leven vloeyt ende wert gheboren met den sone ute den vader ende dat leven heeft de vader met den sone eewelec bekint ende ghemindt in den heileghen gheeste ende aldus hebben wi een levende leven dat eewegh es in gode vore alle ghescapenheit ende ute dien levene heeft ons god ghescapen maer niet van dien levene noch van sijnre substantien maar van niete ende onse ghescapen leven hangt in sijn eeweghe leven dat wi in gode hebben alse in sine eeweghe sake die heme eighen es van natueren ende hieromme es onse ghescapen leven een leven sonder middel met dien levene dat wi in gode hebben ende dat eeweghe leven dat wi in gode hebben dat es sonder middel een met gode want hi es een levende exemplaer alles dies dat hi ghemaect heeft ende hi es sake ende orsake alre creatueren ende hi bekint hemselven ende alle ding in eenen siene ende al dat hi bekint met onderscheede in den spieghel sijnre wijsheit in beelden in ordenen in formen in redenen dat es al waerheit ende leven ende dat leven es hi selve want in heme en es niet dan sijnsselfs natuere nochtan sijn alle ding in heme sonder hen selven alse in hare eighene sake ende hieromme sprect sente jan al dat ghemaect es dat was leven in heme ende dat leven es hi selve wi hebben alle boven onse ghescapenheit i eewegh leven in gode alse in onse levende sake die ons ghemaect ende ghescapen heeft van niete maer wi en sijn niet god noch wi en hebben onsselven niet ghemaect wi en sijn oec uut gode niet ghevloten van natueren maer want ons god eewelec bekint ende ghewilt heeft in hemselven soe heeft hi ons ghemaect niet van natueren noch van nooede maer van vriheit sijns willen ende hi bekint alle ding ende al dat hi wilt vermach hi te doene in hemel ende in eerde ende hi es in ons licht ende waerheit ende hi vertooent heme in dat overste onser ghescapenheit ende verheft onse ghedachte in puerheit ende onsen gheest in godleke vriheit ende onse verstaen in onghebeelde blooetheit ende hi verclaert ons met eewegher wijsheit ende leert ons staren ende scouwen sine grondelooese rijcheit aldaer es leven sonder arbeit in die fonteyne alre ghenadegheit daer es smaken ende ghevoelen eewegher salegheit in volcomender satheit sonder alle verdrietelecheit nu laetd ons overliden al dat met der tijd vergheet soe moghen wi ons in minnen verbliden want eewegh leven es ons bereed in beghinne der werelt doe god den iersten mensche maken woude in onser natueren doe sprac hi in drivuldegheit der persone maken wi den mensche toe onsen beelde ende toe onsen ghelike god es i gheest sijn spreken dat es sijn bekinnen sijn werken dat es sijn willen ende hi vermach al dat hi wilt ende al sijn werken es gratioos ende wel gheordent ende hi heeft ieghewelcs menschen ziele ghescapen alse eenen levenden spieghel daer hi dat beelde sijnre natueren in ghedruct heeft ende alsoe leeft hi ghebeeldt in ons ende wi in heme want onse ghescapene leven es een sonder middel met dien beelde ende met dien levene dat wi eewelec in gode hebben ende dat leven dat wi in gode hebben dat es sonder middel een in gode want het leeft met den sone ongheboren in den vader ende het wert gheboren met den sone ute den vader ende vloeyt ute hen beiden met den heileghen gheeste ende aldus leven wi eewelec in gode ende god in ons want onse ghescapenheit leeft in onsen eeweghen beelde dat wi hebben in den sone gods ende onse eewegh beelde es een met der wijsheit gods ende leeft in onse ghescapenheit ende hieromme vernuwet die eeweghe gheboort ende dat uutvloeyen des heileghs gheests in de leedegheit onser zielen altoes sonder onderlaet want god heeft ons eewelec bekindt ende ghemindt gheroepen ende vercoren eest alsoe dat wine weder willen bekinnen minnen ende verkiesen soe sijn wi heilegh ende salegh ende eewelec vercoren ende onse hemelsche vader sal ons vertoenen in dat overste onser zielen sine godleke claerheit want wi sijn sijn rike ende hi wooent ende regneert in ons ende ghelikerwijs dat de sonne des hemels met haren raeyen dorschijnt ende verlicht ende vrochtbaer maect al de werelt alsoe doet oec de claerheit gods die regneert in dat overste onser ghedachte si gheeft uut in alle onse crachte clare blickende raeyen dat sijn godleke gaven const wijsheit ende claer verstaen redeleec ghemerc ende onderscheet in allen dooghden ende hiermede es gheciert dat rike gods in onser zielen maer minne sonder mate die god selve es die regneert in puerheit ons gheests alse eene gloet van berrenden kolen si gheeft uut blickende berrende ghensteren die gherinen ende ontfunken in invieregher minnen herte ende sen wille ende begheerte ende alle der zielen crachte in storme in woede in ongheduere wiselooeser minnen siet dit sijn de wapene daer wi mede striden jeghen de vreesseleke onghehiere minne gods die alle minnende gheeste wilt verberren ende verslinden in hars selfsheit nochtan wapent si ons met haren gaven ende verlicht onse redene ende ghebiedt ende raedt ende leert ons dat wi ons weeren ende striden ende onse recht in minnen jeghen hare behouden alsoe langhe alse wi moghen ende hiertoe gheeft si ons cracht const ende wijsheit si trect alle onse senleke crachte in i inwendegh ghevoelen si doet onse herten minnen begheeren ende smaken si gheeft onser zielen scouwen ende staren si gheeft ons devotie ende doet ons met berrenden vlammen opwert varen si gheeft onsen verstane kinnesse ende smaec eewegher wijsheit si gherijnt de minnende cracht ende doet des menschen gheest berren ende versmelten in weerdecheiden vore hare anschijn siet hier moet onse redene wiken ende al werc met onderscheede want onse crachte werden eenvuldegh in minnen ende swighen ende nighen in dat anschijn des vader want de oppenbaringhe des vader verheft de ziele boven redene in onghebeelde blooetheit daer es de ziele eenvuldegh suver ende reine ende leedegh alre ding ende in die puere leedecheit vertooent de vader sine godleke claerheit in die claerheit en mach comen redene noch sen ghemerc noch onderscheet dit moet al daer onder bliven want die claerheit sonder mate verblent de redeleke ooeghen alsoe dat si wiken moeten den onbegripeleken lichte maer die eenvuldeghe ooeghe boven redene in den gronde der verstendegheit die es altoes open ende scouwet ende staert met blooeten ghesichte dat licht met den selven lichte daer es ooeghe jeghen ooeghe spieghel jeghen spieghel beelde jeghen beelde met desen iij sijn wi gode ghelijc ende heme gheeeneght want de sie in onse eenvuldeghe ooeghe es een levende spieghel dien god ghemaect heeft toe sinen beelde ende daer hi sijn beelde in ghedruct heeft sijn beelde dat es sine godleke claerheit daermede heeft hi overvloedegh vervult den spieghel onser zielen alsoe dat daer engheene andere claerheit noch andere beelde in comen en mach maer die claerheit en es gheen middel tusschen ons ende gode want si es dat selve dat wi sien ende oec dat licht daer wi mede sien maer niet onse ooeghe die siet want al es dat beelde gods sonder middel in den spieghel onser zielen ende heme gheeenecht nochtan en es dat beelde de spieghel niet want god en wert niet creatuere maer de eeninghe des beelds in den spieghel es soe grooet ende soe edel dat de ziele ghenoemt es dat beelde gods voertmeer dat selve beelde gods dat wi ontfaen hebben ende draghen in onser zielen dat es de sone gods de eeweghe spieghel de wijsheit gods daer wi alle in leven ende eewelec in ghebeelt sijn nochtan en sijn wi de wijsheit gods niet want soe hadden wi onsselven ghemaect ende dat es onmoghelec ende onghelooeve want al dat wi sijn ende al dat wi hebben dat hebben wi van gode ende niet van onsselven ende al es de edelheit groet onser zielen si es den sondare verborghen ende oec meneghen goeden menschen ende al dat wi bekinnen moghen in lichte der natueren dat es onvolcomen sonder smaec ende sonder ghevoelen want wi en moghen gode niet bescouwen noch sijn rike venden in onser zielen sonder sine hulpe ende sine ghenade ende onse ghewareghe ufeninghe in sijnre minnen in den name ons heeren jhesu cristi die een willegh spieghel es sijnsselfs hi vertooent heme dien hi wilt ende dat sijn deghene die haersselfs vertijen ende sijnre gratien volghen in doene in latene in allen dooghden ende overmids ghelooeve hope ende minne boven alle hare werke verhaven sijn in dat blooete ghesichte der zielen dat es de sempele ooeghe altoes open boven redene in den gronde onser verstendegheit daer vertooent hare de eeweghe waerheit daermede es vervult onse blooete ghesichte dat es de sempele ooeghe onser zielen hare wesen hare leven hare werken dat es scouwen vlieghen ende looepen ende onser ghescapenheit altoes onthooeghen sonder ommesien ochte wederkeer salegh sijn de siende ooeghen dien god vertooent sijn rike ende sine glorie dat es hi selve want onse hemelsche vader leeft in dat rike onser zielen alse in hemselven daer gheeft hi ons sine onbegripeleke claerheit boven onse verstaen in dat eighendoem onser verstendegheit ende de vader met den sone vloeyen in ons hare grondelooese minne boven wille ende boven werc onse wille in den gronde onser goetwillecheit dat es de viereghe vonke der zielen levendegheit daer ghebaert de vader sinen sone ende daer vloeyt haerre beider minne grondelooes maer dat werc gods en connen wi niet begripen noch onse begrijp en mach daer in niet comen want alle onse crachte met haren werken moeten wiken ende ghedooeghen die overforminghe gods daer wi ghewracht werden ende overgheest met den gheeste ons heeren daer sijn wi sonen gods van ghenaden niet van natueren daer werden wi gheeenvuldeght want alle onse crachte ghebreken in hare eighen werken ende smelten ende vervlieten in dat anschijn der eewegher minnen gods ende hieromme es dit gheheeten een vernieutende leven in minnen nu verstaet in verhavenheit van gheeste want hiermede onthooeght de mensche allen sinen crachten ende haren werken ende comt in sinen ledeghen staet ende in sinen eenvuldeghen aert ende in puerheit van gheeste onse ledeghe staet dat es blooette onghebeeltheit onse eenvuldeghe aert dat es scouwen eeweghe waerheit puerheit van gheeste dat es gheeeneght te sine met den gheeste gods daer ghevoelen wi ons eenegh met gode ende eenegheit in gode ghegheest met gode ende ontgeest in gode de levende eeninghe die wi met gode ghevoelen die es werkelec ende vernuwet altoes tusschen ons ende gode in dien dat wi underlinghe kussen ende gherinen soe ghevoelen wi anderheit die ons niet ghedueren en laetd in ons selven want al sijn wi boven redene wi en sijn niet sonder redene ende hier omme ghevoelen wi dat wi gherinen ende gherenen werden minnen ende ghemindt werden ende altoes vernuwen ende wederkeeren in onsselven gaen ende comen alse de blixene des hemels want wat wi in minnen nighen ende crighen dat es swemmen jeghen stroem wi en connen onse ghescapenheit niet doorvaren noch overliden ende hieromme es sijn gherinen ende onse verborghene inneghe crighen dat leste middel tusschen ons ende gode daer wi met heme vereeneghen in underlinghen ontmoete van minnen want de levende fonteyne des heileghs gheests daer wi met gode vereeneghen die heeft eene wallende adere dat es gods gherinen die es soe starc ende soe stuer wi en moghen niet doorcomen in dat abys sijnre grondelooeser minnen ende hieromme bliven wi altoes staende boven redene in ons selfsheit onghebeeldt starende crighende in onbegripeleker rijcheit dit sijn iij eighenscape der zielen natuere hare leven ende hare werken hiermede es si gode ghelijc in hare hooeghste edelheit daer si andwerdt der ewegher driheit gods daer es der zielen natuere ledegh onghebeeldt wooeninghe des vader sijn tempel ende sijn rike ende hi ghebaert sinen sone dat es sine claerheit in die opene starende ooeghe ende hi vloeyt sinen gheest dat es sine minne in dat inneghe crighen des gheests daer hi altoes crijght in eewegheit in onsen werken bliven wi altoes ghelijc in puerheit ons gheests want wi ghevoelen dat wi scouwen ende crighen in een ander dan dat wi selve sijn hiermede sijn wi ghelijc maer in sinen werken werden wi ghewracht van sinen gheeste ende ghedooeghen de overforminghe sijnre claerheit ende sijnre minnen daer sijn wi boven ghelijc de sonen gods van ghenaden ende alse wi in ons ghevoelen dat wi werken ende crighen in heme ende dat wi ghedooeghen ende ghewracht werden van heme dit bekinnen wi al in sinen lichte ende wi smaken ende ghevoelen in sinen gheeste sijnre minnen ende in der eeninghen sijn wi een gheest een leven met heme maer altoes bliven wi creatueren want al sijn wi overformt in sinen lichte ende overgheestd in sijnre minnen wi bekinnen ende ghevoelen ons een ander van heme ende hieromme moeten wi in heme altoes scouwen ende crighen ende dit werc sal ons eewelec bliven want onse ghescapenheit en moghen wi niet verliesen noch soe puer overliden wi en moeten eewelec een ander van gode bliven want al heeft de sone gods onse natuere aneghenomen ende hemselven mensche ghemaect hi en heeft ons niet god ghemaect want menegh mensche leeft in sonden ende es onsalegh ende wert verdoemt maer hi heeft eene ziele ghescapen van niete ende daertoe eenen lichame van den reinen bloede der maeght marien ende die ziele met den lichame heeft hi aneghenomen ende heme gheeeneght alsoe dat hi es gods sone ende marien god ende mensche in eenen persooen ende ghelikerwijs dat ziele ende lichame maken eenen mensche alsoe es gods sone ende jhesus marien sone een levende cristus heere ende god hemelrijcs ende erterijcs want sine ziele es eenformegh met der wijsheit gods nochtan en es sine ziele niet god noch gods natuere noch de natuere gods en mach niet werden creatuere maer die ij natueren onverminght in eenen godleken persooen ende dat es jhesus cristus onse lieve heere hi es alleene met gode boven alle creatueren een moghende levende prinche in hemel ende in eerde ende nieman meer heme ghelijc want sine menscheit was vervult met alle den gaven gods ende volheit alre heilegheit ende al dat andere heileghen hebben ghehadt van beghinne der werelt ochte hebben moghen eewelec dat es ghedeilt met paertyen na den wille gods maer de menscheit ons heeren heeft onghedeilde volheit alre gaven alleene ontfaen daer hi mede vervult heeft ende vervullen mach alle creatueren ende hi es alleene orsake alles dies goeds dat wi van gode hebben ochte vercrighen moghen die gratie ons heeren jhesu cristi moete ons verlichten in alre waerheit diere ons nooed es want in den beghinne doe sine ziele ghescapen was ende gheeeneght der wijsheit gods sine redene was soe claer ende sijn verstennesse soe verlicht dat sine ziele bekinde alle creatueren met onderscheede die ye gheworden ochte emmermeer werden souden ende sine menscheit ontfing van boven van sinen hemelschen vader cracht ende macht alre ding in hemel ende in eerde alsoe dat hi mochte gheven ende nemen dooeden ende levende maken teekene ende mirakelen doen alsoe vele alse hi selve woude sonden verlaten ende gratie gheven ende eewegh leven want al dat god ghemaect heeft was sijnre menscheit onderworpen na al sinen wille ende de heileghe gheest raste in sine ziele ende in sine menscheleke natuere met allen sinen gaven ende maectene rike melde ende overvloeyende in alle deghene die sijns behoefden ende begheerden hi was ooetmoedegh verduldegh saechte ende ontfarmhertegh vol ghenaden ende vol trouwen ghehooersam ghelatens willen ende onsculdegh ende hi gaf hemselven versmaedt ende verworpen onder alle menschen ende hi booeghde sine knien ende aenbeedde sinen god ende sinen vader ende hi leverde heme in de dooet opdat wi salegh mochten sijn ende met heme eewelec leven hi es onse reghele ende onse spieghel daer wi na leven souden sine menscheit es eene lanteerne der claerheit gods die verlicht heeft hemel ende eerde ende eewelec verlichten sal sijn ghebenedide name jhesus was eewelec voorsien gheroepen ende vercoren ende van den inghel gheboodscaept der maeght marien sijnre moeder dat hi soude sijn gods sone ende hare sone god ende mensche in eenen persooen ende alsoe es hi ons ghegheven ende heeft ons gheleeft ghedient ende gheleert ende met sijnre dooet ghecocht ende verlooest ende onse sonden aveghewasschen in sijn heileghe bloed ende hi es opghevaren boven alle hemele ende boven alle chooere der inghele ende sitd ghecrooent ter rechter hand sijns vader ghelijc heme in eeren ende in machte ende vore heme booeghen alle knieen want hi es alre heeren heere ende coning alre coninghe ende sijn rike en heeft inde noch beghin nochtan spreken selke onghelooeveghe dooere menschen dat si cristus ochte god sijn nochtan en hebben si wijsheit noch de ghenade gods noch macht noch dooght ende hieromme behooeren si wel ten helschen viere want en es maer i god ende een christus hi es god ende mensche ende nieman meer dan hi alleene ende in den lesten alse hi sal ordeelen goede ende quade dan selen si wel bevenden dat si verdoemde menschen sijn ende niet god dat si oec niet cristus en sijn dat willic u claerlec bewisen want de menscheit ons heeren jhesu cristi en heeft gheen bestaen op haer selven want si en es niet haers selfs persooen ghelijc dat alle andere menschen sijn maer de sone gods es hare onderstant ende hare forme ende hieromme es si eenformegh met gode ende overmids die eeninghe es si wijs ende mechtegh alles dies dat onder gode es ende aldus es de menscheit ons heeren ontfaen in gode edel ende wijs heilegh ende salegh boven alle creatueren ende hi es alleene erfghenooet in dat rike gods van natueren ende van ghenaden want hi es de ierstgheboorne van vader ende van moeder prinche ende vorste alle sijnre broedere ende wilt hi ende sijn wijs weerdegh in sijnre ghenaden hi sal ons met heme erven ende deilen sijns vader rike ende dit heeft hi ons ghelooft eest dat wi heme dienen dat wi selen sijn daer hi es dat es met zielen ende met live in de zale der glorien gods alsoe selen wi daer sijn eewelec met heme ende ieghewelc glorioos in sinen staet die heme toebehooert ghekleedt met onsen werken gheciert ende volbracht in dooghden ende in minnen ende jhesus sal ons vertooenen sijn gloriose anschijn claerre dan de zonne ende wi selen hooeren sine liefleke stemme suetere dan eeneghe melodye ende wi selen sitten te sijnre tafelen ende hi sal ons dienen alse i edel prinche sijnre gheminder familien ende sinen uutvercoornen vrienden hi sal ons schinken de eere ende de glorie die hi ontfaen heeft van sinen hemelschen vader ende diere selen wi heme bat gheonnen dan onsselven ende dit meinde hi doe hi sprac vader ic wille dat alle deghene die du mi ghegheven heefs dat si sijn met mi daer ic ben opdat si sien moghen de claerheit die du mi ghegheven heefs die selen wi sien ende daer mede selen wi overkleedt sijn boven alle onse werke ende boven onse verdiente ende alsoe selen wi ons verbliden ende glorieren in ons ende in heme ende die blisscap sal sijn in herte in sen in ziele in lijf vol ende overvloeyende eewelec sonder inde ende dit es de menste salecheit die wi hebben selen met onsen lieven heere jhesu cristo in sijn eeweghe rike nu verheft alle uwe ghemuede ende uwe blooete ghesichte boven alle hemele ende boven al dat ghescapen es want ic wille ons tooenen dat levende leven dat in ons verborghen es daer onse overste salegheit in gheleghen es ende daer ic vore ave ghesproken hebbe maer niet gnoech verclaert ende al en benic in de materie niet ordelec vooertghegaen ic hebt voorsien ende met voorrade ghedaen ende dat mi doe ontbleef dat willic nu voldoen nu siet ende verstaet ghi alle die in godleken lichte verhaven sijt ic en spreke tote niemene anders want si en mochtens niet verstaen dat levende leven dat god in ons ghesticht heeft dat besteet in iiij poenten dat ierste poent es des levens natuere dat ander poent sine ufeninghe dat derde poent sijn wesen dat vierde poent sijn overwesen die natuere eeweghs levens es ons ute gode gheboren ende si es eenegh met gode ende si leeft ute gode in ons ende uut ons weder in heme want vriwillens heeft ons de hemelsche vader ghewonnen ende vercoren in sinen sone ende hieromme sijn wi sonen gods van ghenaden niet van natueren want de ghenade gods es ons overnatuere ende eewegh leven dat nieman sien noch venden en mach sonder ghenade maer wille wi eewegh leven sien ende venden in ons soe moeten wi overmids minne ende gheloeve onsselven boven redene onthooeghen tote in onse eenvuldeghe ooeghe daer venden wi de claerheit gods in ons gheboren ende si es dat beelde gods dat overformt heeft onse eenvuldeghe ooeghe daer en mach engheen ander beelde in comen nochtan moghen wi in ghegaefden lichte al dat bekinnen dat mendere es dan god eest dat hijt ons vertooenen wilt dat beelde gods ontfeet ieghewelc ghesichte al onghedeilt ende gheheel ende het es oec ieghewelken al ende blijft in hemselven een onghedeilt een dat beelde bekinnen wi met hemselven daer wijt ontfaen maer daer wi overdraghen sijn ende ghetransformeert in sine claerheit daer hebben wi onsselfs vergheten ende sijn een met heme ende aldus leven wi in heme ende hi in ons nochtan bliven wi altoes ghescheeden in substantien ende in natueren de claerheit gods die wi sien in ons si en heeft beghin noch inde tijd noch stat wech noch pad forme noch ghedeente noch varwe si heeft ons temale bevaen begrepen ende doorgaen ende onse eenvuldeghe ghesichte soe wide ontdaen onse ooeghe moet eewelec openstaen wi en connense niet gheluken ende aldus hebdi dat ierste poent welc de natuere es eeweghs levens uut gode gheboren hierna volght dat ander poent dat sal sijn van der ufeninghen in dat levende leven tusschen ons ende gode nu verstaet ende verheft uwe inneghe ooeghen in uwe hooeghste daer ghi eenegh met gode sijt want eenegh met gode sijn dat es onse levende staet die eewegh es daer wooent god in ons ende wi in heme die eeninghe es levende ende vrochtbaer ende si en mach niet leedegh sijn want si vernuwet altooes in minnen ende in nuwer visitatien overmids die underlinghe inwooeninghe die men niet scheeden en mach daer es trecken ende volghen gheven ende nemen gherinen ende gherenen werden want onse hemelsche vader wooent in ons ende hi visiteert ons met hemselven ende verheft ons boven redene ende ghemerc hi maect ons blooet van allen beelden ende trect ons in onse beghin daer en venden wi anders niet dan welde wueste onghebeelde blooetheit die altooes antwaerdt der eewecheit daer gheeft ons de vader sinen sone ende de sone visiteert onse onghebeelde ghesichte met der grondelooeser claerheit die hi selve es ende eischt ons ende leert ons dat wi staren ende scouwen die claerheit met haerselven ende daer venden wi de claerheit gods in ons ende ons in hare ende ons daermede gheeenecht ende al heeft si ons begrepen wi en connen hare niet begripen want onse gripen es creatuere ende si es god ende hieromme laten wi onse ghesichte met hare looepen ende navolghen onindelec lang ende breed hooeghe ende diep wiselooes al sonder maniere ende al sijn wi eenegh met hare eenvuldegherwijs wi en moghen niet herhalen noch hervolghen dat ons onbegripelec es hier sien wi den vader in den sone ende den sone in den vader want si sijn een in der natueren ende alsoe leven si in ons ende gheven den heileghen ghest haerre beider minne die eene natuere ende i god met hen beiden es ende in ons met hen beiden wooent want god es in hemselven onghedeilt ende de heileghe gheest gheeft hemselven ende visiteert ons ende gherijnt de berrende vonke onser zielen ende dit es beghin ende orsprong eewegher minnen tusschen ons ende gode ufeninghe der minnen es vri ende si en scaemt hare niet hare natuere es ghieregh ende melde si wilt altooes eisschen ende bieden gheven ende nemen gods minne es ghieregh si eischt der zielen al dat si es ende al dat si vermach ende de ziele es rike ende melde ende wilt al gheven der ghieregher minnen dat si eischt ende begheert maer si en maechs niet volbringhen want hare ghescapenheit moet eewegh bliven si en mach hare niet ontvlien noch si en can die niet ghelaten ende hieromme wat minne slindt teerdt ende verberrent ende eischt der zielen dat hare onmoghelec es ende al begheert oec de ziele versmelten ende vernieuten in minnen si moet nochtan eewegh bliven ende niet vergaen vooertmeer de minne gods es oec grondelooes melde si biedt ende tooent der zielen al dat si es ende dat wilt si hare al vrilec gheven nu es de minnende ziele sunderlinghe gulsegh ende ghieregh ende gaept wide ende wilt al hebben dat hare vertooent es maer si es creatuere ende en mach die alheit gods niet begapen noch begripen ende hieromme moet si ghieren ende gapen dorstegh ende hongheregh eewegh bliven ende soe si meer ghiert ende crijght soe si bad ghevoelt dat hare die rijcheit gods ontblijft ende dit heetd crighen in ontbliven siet aldus can minne gheven ende nemen ende dit es ufeninghe der minnen in onse levende leven ende dat dit waer es dat moghen si sien ende ghevoelen die deser minnen pleghen hierna volght dat derde poent van den levenden wesene daer wi met gode een sijn boven alle ufeninghe van minnen in een eewegh ghebruken dat es boven werken ende ghedooeghen in een salegh ledegh sijn boven eeninghe met gode in eenegheit daer nieman werken en mach dan gode alleene want sijn werc dat es hi selve ende sine natuere ende in sinen werken sijn wi ledegh ende overformt ende een met heme in sijnre minnen maer niet een in sijnre natueren want soe waren wi god ende in onsselven te niete dat onmoghelec es maer wi sijn daer boven redene ende sonder redene in een claer weten daer en ghevoelen wi gheen onderscheet tusschen ons ende gode want wi sijn boven onsselven ende boven alle ordene ontgheest in sijnre minnen daer en es eisschen noch begheeren gheven noch nemen maer een salegh ledegh wesen crooene ende weseleec looen alre heilecheit ende alre dooghde ende dit begheerde onse lieve heere jhesus cristus doe hi sprac vader ic wille alle die du mi ghegheven heefs dat si een sijn alsoe alse wi een sijn niet in alre wijs want hi es i met sinen vader in der natueren want hi es god ende hi es oec een met ons in onser natueren want hi es mensche ende hi leeft in ons ende wi in heme overmids sine ghenade ende onse goede werke ende aldus es hi met ons vereeneght ende wi met heme ende in sijnre ghenaden ende met heme minnen wi ende ufenen onsen hemelschen vader ende in minnen ende in ufeninghen sijn wi eenegh met onsen hemelschen vader maer niet een want de vader mindt ons ende wi heme weder ende tusschen minnen ende ghemindt werden ghevoelen wi altoes onderscheet ende anderheit ende dat es de aerd eewegher minnen maer daer wi boven alle ufeninghe van minnen behelst ende bevaen sijn met den vader ende met den sone in eenegheit des heileghs gheests daer sijn wi alle een ghelikerwijs dat cristus god ende mensche met sinen vader een es in haerre beider grondelooese minne ende in derselver minnen sijn wi alle volbracht in een eewegh ghebruken dat es in een salegh leedegh wesen dat onbegripeleec es allen creatueren vooertmeer in onsen ledeghen sine daer wi een sijn met gode in sijnre minnen daer beghint i overweselec scouwen ende ghevoelen dat hooeghste dat men ghewaerden mach dat es stervende leven ende levende sterven ute onsen wesene in onse overwesende salecheit wanneer dat wi overmids gratie ende de hulpe gods onsselfs gheweldegh sijn alsoe dat wi ons ontbeelden moghen altoes alse wi willen tote in onsen ledeghen sine daer wi met gode een sijn in dat grondeloes abys sijnre minnen daer ons wel ghenoeght want wi hebben gode in ons ende sijn salegh in onse wesen overmids dat inwerken gods daer wi een mede sijn in minnen niet in wesene noch in natueren maer wi sijn salegh ende salegheit in gods wesen daer hi sijnsselfs ghebruuct ende onser alre in sine hooeghe natuere dat es der minnen kerne die ons verborghen es in deemsterheit in nietwetene sonder grond dit nietweten es i ontoegankelec licht dat gods wesen es ende ons overweselec ende heme alleene weselec want hi es sijnsselfs salegheit ende ghebruuct sijnsselfs in sijnre natueren ende in sijn ghebruken sijn wi ghestorven ende onsselven ontsonken ende verloren na wise ons ghebrukens maer niet na wise ons wesens want onse minne ende sine minne sijn altoes ghelijc ende een int ghebruken daer sijn gheest onse minne opghesopen heeft ende in heme verswolghen in ghebrukene ende in eene salecheit met heme ende waer ic sette dat wi een met gode sijn dat es te verstane in minnen niet in wesene noch in natueren want gods wesen es onghescapen ende onse wesen es ghescapen ende dit es sonder mate onghelijc god ende creatuere ende hieromme al maecht vereeneghen en mach niet een werden ghinghe oec onse wesen te niete soe en souden wi niet kinnen noch minnen noch salegh sijn maer onse ghescapene wesen es ane te siene alse een welde wueste wustine daer god in leeft die ons regeert ende in dese wustine moeten wi dolen wiselooes ende sonder maniere want wi en connen ute onsen wesene niet comen in onse overwesen anders dan met minnen ende hieromme sijn wi salegh in onse wesen eest dat wi leven in minnen ende wi sijn salegheit in gods wesen eest dat wi in minnen onsselfs ghestorven sijn in sijn ghebruken altoes leven wi in onse eighen wesen overmids minne ende altoes sterven wi in gods wesen overmids ghebruken ende hieromme es dit ghenoemt een stervende leven ende i levende sterven want wi leven met gode ende wi sterven in gode salegh sijn de dooede die aldus leven ende sterven want si sijn gheerft in gode ende in zijn rike nu bidt alle seere onsen lieven heere in rechter minnen vore alle dieghene die dit dichten ochte screven omme onse bekinnen ende vore diet lesen ochte hooeren dat si werden vercoren int rike hier boven daer al dat ghesinde eewelec sonder inde gode sal loven dat wi dat vercrighen ende alsoe hooeghe verrisen des helpe jhesus de godssone soe dat wi met heme allegader vore onsen hemelschen vader moghen spannen crooene daer es eewegh leven ende altoes vrouden pleghen ende gode hebben te looene daer lieves ooeghen blinken ende edele stemmen clinken die gloriose thone daer selen wi ons verbliden in minnen overliden ons liefs anschijn es soe scooene daerin selen wi glorieren ende altoes jubileren wi sijn daer vri ende coene met gode selen wi regneren ende hi sal ons ordineren ieghewelken in sinen throoene dan selen wi sijnre minnen pleghen ende hi sal ons hemselven gheven ende in hem selen wi wooenen eest dat wi underlinghe minnen soe selen wi sine ghenade vinden ende sijns werden ghewooene nu laetd ons houden sijn ghebod want hi es een ghewaregh god in driheit der persooene met rechte selen wine minnen dien wi alsoe edel kinnen ende almechtegh in sinen doene hi es eeweghs loofs weerd salegh es hi die sijns begheert utinam adveniat dat wi alsoe seere minnen dat wi ons hongheregh sat bekinnen ende altoes in ghebrukene vinden sprect amen fiat fiat amen