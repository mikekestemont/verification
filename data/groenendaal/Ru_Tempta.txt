vanden vier becoringhen die ooren heeft te horne hi hoere wat die gheest gods sprect den kerken dat es alle der heiligher kerstenheit die verwint spreect die gheest ons heeren hi en sal niet gequetst werden vander ander doot dat es die verwint zijn eyghen vleeschs die werelt ende den viandt die en sal niet gequetst werden vander ewigher doot soe wat mensche die meer inweert neycht tot den insprekene gods dan uutwert tot den woorden der menschen ende dien meer lust te hoorne dat woort gods omme leven dan om weten ende dien dat woert gods es eene inleidende spise daer hem god in smaect boven alle dinc ende die met ghelove ende met trouwen eenvuldich biden inwindighen woorde blijft dat es deghene die ooren heeft te hoorne want hi es hebbelijc alle waerheit te verstane die hem god vertoenen wilt ende hi es dieghene die alle zonden verwint dat es de eerste doot ende hi en wert niet ghequetst vander eewigher pynen dat es die ander doot die altoes der zonden volcht maer die menichfuldich es ende met de heyliger scriftueren altoes uutweert gheet in een behagen sijns selfs ende zijnder const hi wilt altoes leeren ende die hem volgen si en comen nemmermeer ter gherechter waerheit noch hi mede want hi keert zijn aenschijn vanden eenvoldighen lichte der waerheit dat in hem es ende hi keert hem in de menichfuldicheit der scriftueren ende hieromme blijft hi onverlicht van gode want hi en wilt den gheeste gods noch niemene wiken maer altoes der letteren volghen ende al verstaen ende leeren na zijn hoot ende na zijn goetduncken ende hieromme es hi dicwile contrarie ganser leeren ende goeden menschen ende rechter heilicheit ende hierave comt vele stridens ende crighens ende maect ghedeylde herten ende es een groot hinder rechter karitaten want wert hi wederstaen hi wert tornich ende laetmen hem tsine soe verweent hi heme ende hieromme spreect die apostel die weent staen hi sie dat hi niet en valle want zelen wij staende bliven ende behuedt werden dat wij niet en vallen in groven zonden soe moeten wij onszelven leeren kinnen ende onsselfs waernemen ende eenvoldich inkeren in ons zelven ende inwoenende bliven biden insprekene gods daer zelen wij hooren ende leren rechte waerheit ende leven ende dan sal onze leven concorderen metter heyligher scriftueren ende met allen heylighen ende overmids minne der duecht ende rechte oetmoedicheit zoe selen wij begheren berespt ende gheleert te sine vander screft ende van allen menschen ende ons sal altoes lusten te hoorne ende te siene ganse leere ende heylicheit van levene ende dese dinghe toenen eenen goeden mensche want alle dese dinghe sijn herde verdrietelijc te hoorne ende te wetene alle dengheenen die hemselven temale niet en laten ende alre eyghenheit haers selfs willichlike niet en vertien in jegenwoordighen dinghen ende in toecomenden dinghen in eender stervender oefeninghen haerrer natueren haers vleeschs ende haers bloets harer sinnen ende harer vernuftigher werke na alderwijs dat si van gode ende van sinen heilighen vrienden vermaent gheleert ende ghedreven werden want nu in desen tide regneren iiij becoringhen inde werelt daer hem eenyegelijc mensce mede proeven mach oft hi in dole es oft een ghewarich navolgher ons heren jhesu christi want het sijn vier manieren van dolinghen ende alle die menschen die geestelijc scinen ende niet warachtich noch doechsam en zijn van levene die zijn verleydt ende verdoelt in eene wise van desen vieren nu verstaet ende merct nu vele rechte welc die saken zijn daer alle dolinghen ute comen soe wat mensche die gode niet en meynt noch en mint boven hemselven ende boven alle dinc hi es altoes roekeloes ende onachsam der eeren gods ende alle der ghewarigher duechde ende gods selve ende hieromme es hi bereet tot allen wisen van coringhen want hi es cranc ende onwetende ende mach verleidt werden sonder zijn weten in menichfuldighen dolinghen nu en wille ic hier niet spreken vanden menschen die leven in openbaren groven dootzonden want haer werken sijn openbare maer van al dengheenen die in twifele ende in wane ende in gheestelijcken schine dolen oersprong der eerster dolinghen daer alremeest menschen in bevaen zijn dat es en onbedwonghene natuere ende dat zijn alle diegheene die leven na wellost des lijfs ende der zinne in siene in hoorne in sprekene in wandelinghen na gherieve ende na gheneychder lost der natueren in begherne te behaghene yeghewelc den anderen in treckene met ghiften underlinghe met woorden ende met werken ocht met ghelate met brieven ende met boden curioes te sine in spisen ende in drancke in cleederen van sconder varven ende in zonderlinghen maecsele van abite ende oec in sonderlingher costelijcheit ende in menichfuldicheit van cleederen ende van alle dien dinghen daer men den vuylen sac mede pijnt te chierne die een spise es der wormen opdat men den duvel behaghe ende sinen boden die hem dienen ende in menich ander gherief ende ghemac daermen den lichame mede dient heymelijc ende openbaer dat dicwile jeghen redene es ende zonder noot siet dit es die eerste dolinghe die alderghemeynst es want si heeft welna die relegie der heyligher kerstenheit verdreven ende verderft want si regneert in cloestere inde in clusen in ordenen ende in prelate ende in alden state der heiligher kercken vanden oversten toten nedersten ende hieromme es ghewarich kinnesse der doeghet zeer verdonckert want selcke menschen segghen dat behaghelijcheit cuysheit si die god mint ende dat si cranc ende teeder ende edel van complexien sijn ende daeromme behoeven si veel gheriefs ende veel ghemacs ende een goet mensche dunct hem alder eeren weert ende alles goets ende dat wanen si zelve sijn ende aldus werden si bedroghen ende al eest dat sy vele lesen ende singhen ende pater noster spreken en smaect hen niet want si zijn uutwendich ende leven na den vleesche ende niet na den gheeste want si zijn verblent ende onghehoorsam der waerheyt ende den beweghene des heylichs gheests ende hieromme de scriftuere der ouder heylighen die nu zalich zijn si vloect ende vermaledijt beide met levene ende met woorden alle die menschen die wanen heylich sijn ende den vleesce ende den bloede leven want si destruweren dat cristus ende de oude heilighen met haren bloede met levene ende met stervene gheheilicht ende ghesticht hebben in die eere gods siet dit es die eerste becoringhe die regneert inden vleesche daer sonderlinghe vele menschen inne dolen hierna volcht de andere becoringhe ende uut haer comt eene andere wise van dolinghen die deser eerster wise contrarie es want dese naeste dolinghe comt uut eenen gheveysden gheeste die grote heylicheit bewijst daer gheen en es ende hiermet machmen proeven dat vele menschen vallen ende eewelijc dolen die nochtans gheestelijc ende heilich schinen nu verstaet soe wat mensche die aengrijpt en versmaedt abijt ende een hardt leven van penitencien ende begheeft maghe ende vriende ende eertsce goet ende allen troost der werelt eest dat hi meer mint ende meynt hemselven ende zijn profijt dan de eere gods soe es hi onghestadich ende bereet tot quaden ghepeinsen ende tot doeren invallen ende tot alre gheestelijcker becoringhen ende dolinghen want hi werct sine werken uut eyghenheiden sijns selfs ende hi es wederboecht op hemselven ende al eest dat hi gode mint ende dient dat es temale omme sijnsselfs orborre ende hier omme es sine minne natuere ende niet genade want hi en es sijnsselfs niet ghestorven noch hi en wilt hem selven niet saten onder den vrien wille gods ende hieromme en dar hi gode niet wel betrouwen want sine natuere en wilt niet wiken maer si wilt seker zijn ende hieromme beghert hi gode te hebbene te sinen wille ende te sinen gherieve dat es dat hem god voer ander menschen zonderlinghe si ende dat hi hem sinde enen inghel oft eenen heilighen die segghe ende leere hoe hi leven sal ende oft sijn leven gode behaecht ende selc beghert dat hem god sinde enen sonderlinghen brief met gulden letteren oft in visioene oft in drome vertoene sinen wille siet dit comt dicwile van gheestelijcker hoverden dat hem dunct dat hi werdich es sulcker sonderlincheit want al eest ghesciet selcken heilighen dat en selen dese menschen te exempel niet trecken ende hier omme werdense dicwile bedrogen want dat de heilighen leerden ende leefden dat achten si cleyne maer si souden gherne gaen eenen sonderlinghen wech die niet ghesien noch ghehoort en hadde gheweest want so wie hemselven meer meynt ende sine eyghene eere dan de eere gods daerute wast ypocrisie dat es een hoveerdich gheveynst leven ende hieromme aengripen si zonderlinghe ghetoende wisen van buten opdat si heilich heeten mochten ende overmids die sonderlinghen wisen anderen menschen behaghen want waer een hart leven es van penitencieen ende eene ghetoende wise van buten sonder grote oetmoedicheit van herten daer es altoes gheveynstheit mede ende hieromme en connen dese menschen niet wel gheliden dat yement heilich hete dan si oft datmen van yemene meer houde dan van hem want si zijn gheestelijc hoverdich als die phariseuse waren ende hem dunct dat si verstandich ende wijs zijn nochtan sijn si ruydt ende plomp want si setten die hoochste heilicheit in uutwendighen werken ende eest alsoe dat onse heere ghedoecht dat hem de viant vertoene drome ende visioene daer si in glorieren ende hemselven behaghen dan werden si noch meer bedroghen ende soe eyghen in hemselven dat si cume nemmermeer bekeeren moghen ende dat es de ander wise daer de viant de eyghene menschen mede becort die onghelatens willen sijn ende hemselven besitten met ongeordender liefden die si tot hemselven hebben die derde becoringhe die hierna volcht die es noch subtijlre te verstane ende daerinne vallen ende verdolen overmids des viants raedt alle deghene die eene gheestelijcke wise willen voeren ende subtijl zijn van zinne ende scalc ende behendich in natuerlijcken verstane eest dat si die die natuere oefenen willen sonder caritate ende oetmoedicheit van gheeste na lost der natueren want hare natuere ende hare inwendighe zinne vloeyen ende glorieren inden lichte der natueren ende dit natuerlijc licht besitten si met alsoe groter wellost ende eyghenheit dat hen dunct dat si alle waerheit ende al datmen leven mach begripen ende verstaen moghen sonder die overnatuerlicke hulpe gods ende hierin werden si bedroghen ende vallen in des viants raet ende in eene gheestelijcke hoverde die alsoe opdraghende es van moede dat si zelden bekeeren connen want selcke wanen met natuerlijcken lichte ghereiken ende begripen die eerste waerheit ende si willen met harer const graven ende doergronden die verborghen heymelijcheit der screftueren die de gheest gods ghedicht heeft in die ewighe wijsheit ende overmids hare hoverde soe dunct hem datsi alle die scriftuere claerre ende naere ende badt verstaen dan de heilighen daden diese ghescreven ende gheleert ende gheleeft hebben want si wanen de wijste der werelt zijn ende alle haer oefeninghe dat es inwindich ymagineren ende studeren ende argueren de scriftuere alsoe verre alse sijt dorren doen ende andere menschen die een eevoldich heilich leven leiden oft een hert leven van penitencien die achten si als grove eesele ende beesten want si behagen hem selven boven alle andere menschen ende si hebben meer inwindichs smaecs ende vrouden in die dinghen die si van binnen met redenen bevinden ende verstaen dan in die dinghen die boven redene sijn die men gheloven moet ende die ons eewighe zalicheit gheven ende hieromme sijn si als onghelovighe heidene menscen die gods niet ghewaer en werden altoes willen si nuwe dinghe uutspreken met loste der natueren want si werken ende spreken ute eyghenheit haersselfs ende daeromme moetense hemselven behaghen ende eyghene eere soeken ende hoverde bewisen al en merken sijs selve niet ende almeest hebben si een swaer wesen van buten ende een rijp besedt aenschijn ende een opdraghende onweerdighe maniere tot anderen menschen ende si nemen gherne grote costelijcke nootdorst haers lichaems in allen dinghen ende si begheren dat men hem eere biede ende dat si gheacht sijn boven andere menschen siet dit es die derde wise van becoringhen hiermede werden bedroghen alle die subtile menschen die in natuerlijcker wijsheit oft in gheleerder const hemselven verheffen ende behaghen ende met hemselven ende met haren eyghenen lichte clemmen willen zonder die ghenade gods hierna volcht die vierde becoringhe die noch alderemeest es te ontsiene want die daerin vallen si verdolen soe verre van gode ende van allen doechden dat si cume emmermeer wederkeeren moghen ende dat zijn alle die ghene die sonder oefeninghe van doechden met eenen onghebeelden verstane haer weselijc sijn in hem bevinden ende besitten in bloter ledicheit haers gheests ende harer natueren want si vallen in ene idele blende ledicheit haers wesens ende werden ongheachtsam alder goeder werken van buten ende van binnen want si versmaden alle inwindich werc dat es willen weten minnen begheren ende al werkelijck toevoeghen te gode maer hadden si je in al haere leefdaghe een ure gode ghemint ende ghewarigher doecht ghesmaect si en mochten tot desen onghelove niet comen want inghele ende heilighen ende cristus selve die selen eewelijc werken minnen ende begheren dancken ende loven willen ende weten ende sonder dese werken en mochten si niet zalich sijn ende god selve en wrachte hi niet hi en ware noch god noch salich ende hieromme sijn dese elendighe menschen swaerlijcke bedroghen want si ontslapen ende ontsincken hemselven in weselijcker natuerlijcker rasten ende alse si dese raste in hem bevinden sonder minnen ende sonder oefeninghe van doechden soe willen sise besitten ende daerbi bliven ende hierute comt groet onghelove ende verkeerde valsche vriheit van gheeste ende alle die hier tot comen dat sijn eenvuldighe menschen ochte jonghe menschen die ongheoefent zijn in doechden ochte dieghene die onghestorven zijn haersselfs al hebben si hem langhe gheoefent in groter penitencien sonder rechte meyninghe ende minne te gode deser liede wise dat es een stille nedersitten des lichaems sonder werc met ledigher onghebeelder sinlijcheit inghekeert in hemselven ende omdat si sonder oefeninghe sijn ende sonder minlijc aencleven aen gode soe en doerliden si hemselven niet maer si rasten in haers selfs wesen ende alsoe es hare wesen haer afgod want hem denct datsi hebben ende zijn een wesen met gode ende dat es onmogelijc ende hieromme sijn si alderswaerlijcst bedroghen als ic dicwile ghesecht hebbe maer nu steet te siene hoe yeghelijc mensche dese iiij becoringhe ende alle becoringhe wederstaen moghe ende verwinnen ende gode eerlijc leven ende hemselven ende allen goeden menschen orborlijc dien dit gheschien sal hi moet andere weghe toe den rijcke gods gaen dan ghi nu ghehoort hebt want hi moet hem setten inde nederste stat onder alle menschen alse een arm sondere die van hemselve niet en heeft noch en vermach noch en wilt niet sonder de hulpe ende die ghenade gods ende op dese nederheit mach hi fonderen een hoghe leven opdat hi van binnen roepe altoes heere ontfermt u mijns arme sonderen ende hebbe een eewich toeverlaet inde goetheit gods ende hi sal aengripen de ghebode gods ende der heiligher kerken ende die sal hi meynen te houdene ende daerin te blivene alsoe langhe als hi leeft ende hi sal sijnder redenen volghen ende ghehoorsam sijn ende allen menschen daer hi bi es alsoe verre als hijt verstaen mach datter vrede ende duecht in gheleecht ende een sterven ende hi moet sine natuere ende sine zinne bedwinghen ende wederstaen jeghen alle ongheordende lost ende hi sal hemselven pinen te latene ende sijnsselfs te stervene ende zijns eyghens goetdunckens in allen dinghen waer hi mach daer duecht in gheleecht ende hi sal sijn cruce draghen ende cristum navolghen in penitencien ende in abstinencien besceedelijc na macht sijns lichamen ende sijnder natueren ende hi moet hebben onsten ende trouwe ende eene ghemeyne minne tot allen menschen niemene uutgesceeden ende hi sal gode ghehoorsam sijn ende eenswillen met hem in allen dinghen ende hi sal zijn blide ende verduldich in allen doghene ende saechte ende goedertieren allen menschen daer hi yet keers in ghevoelt ten duechden wert ongheveynsde weerdicheit soe sal hi hebben tot sinen oversten ende tot allen goeden menschen waer hise weet werke der karitaten ende der ontfermicheit die sal hi oefenen in alre noot met onste met woorden ende met werken ende met al dat hi vermach na besceedenheit een swaer onwerdich wesen ende slachleeke waerden ende een rijp aenschijn sal hi toenen den gheveysden menschen daer hise weet ende bekint ende al dat hem redene leert ende de heilighe screftuere ende all egoede menschen dat sal hi hem pinen te levene na sijn vermoghen ende na besceedenheit ic mochte u noch meer poente setten van goeden seden ende van heiligher oefeninghen maer hebdi desen gront die ic u gheseecht hebbe soe vindi in uselven met der hulpen gods al des ghi behoeft ende dit es eene ghemeine wise van duechden dier alle menschen noot es die gode behaghen selen ende alle becoringhe verwinnen maer ic beghere dat wij noch diepere onser inwindicheit waernemen opdat wij claerre ende naerre bevinden die rijcheit gods die in onsen gheeste leeft ende hieromme selen wij ons inkeeren ende leveren onse blote onghebeelde verstendicheit der ombegripelijcker waerheit gods ende die zelen wij vinden in ons ghebeelt ende ons wederbeelt in hare ende alsoe een met hare ende dit es de claerste stemme daer wij den sone gods mede moghen inroepen ende met hem sijn erve ende dat onse besitten met deser hogher eeren selen wij wedercomen tot onszelven ende zelen ons nederbughen voer die almogende goetheit gods in een vernieuten onsselfs in ghedoochsamheiden al dat te lidene dat god gestaden wilt op ons in tijt ende inder eewicheit ende dit es die gracioeste stemme ende aldus ginc cristus neder nader menscheit ende verdiende ons eewich leven ende hiermede aenroepen wij die gherechticheit gods ende gaen met cristo neder in die grondelose diepheit die nemmermeer vergront en wert ute deser dieper nederheit selen wij ons oprechten met vrien moede in die overste hoocheit ende met allen inghelen ende met allen heilighen in cristo jhesu selen wij gode minnen dancken ende loven nu ende inder eewicheit ende dit es de blijdste stemme daer wij mede aenroepen die helighe drivoldicheit ende die selen wi vinden wonende in ons met volheyt alre gaven ende ons met allen duechden wederboecht in die godlijcke eenicheit ute deser rijcher eenicheit selen wi vrielijcke vlieten met der melder goetheit gods ende selen doervloeyen met melder herten hemel ende eerde met gracien ende met glorien ende met allen goede des yeghewelcken noot es dit es de suetste stemme daer wij mede aenroepen den heilighen gheest ende daer wij mede besitten wijsheit der minne ende met een werden ende als minne aldus den gheest beveet in eenicheit zoe gherijnt sy des gheests levendicheyt ende doet hem ghesmaken hoer grondelose rijcheit ende dan wert met loste beweecht al des menschen inwindicheit ende hieraf comt ghieren ende crighen inder minnen ongheentheit ende dit es die verborghenste stemme daer wi minne mede aenroepen dat si ons vertere ende verslinde in huer afgrondicheit daer alle gheeste haers wercs falieren ende wiken der ghebrukelijcheit daer openbaret haer die duystere stille die boven alle wisen ledich steet daerin sijn wij ghestorven ende leven boven ons selfsheit want dat es onse ghebruken ende onze hoochste zalicheit daer es een eewich swighen in onse overweselicheit daer en wert nie woort ghesproken inder persone eenicheit daer en mach oec niemen comen sonder minne ende oefeninghe der duechde in gherechticheit ende hieromme sijn si bedroghen deghene met der valscher ledicheit ende aldus souden wij verwinnen alle becoringhe ende al des viants behendicheit ende dese hoocheit van levene mochten vele menschen haestelijc vervolghen waert dat si hem alsoe vromelijc ende alzoe wijslijc oefenden als ic hier nu gheseecht heb maer het es herde swaer ende onghemint ende oec met menighen ombekint hoemen vleeschs ende bloet ende eyghens willen sterven sal ende hierom en sal niemen van hem selven haestelijc grote heylicheit gheloeven noch vermoeden want het ees veel affectie dat es ingheborne lost der natueren eenwille ende eygen goetduncken ochte nievinghelheit daermen grote heilicheit acht ende waent want alsoe langhe als de mensce es onder sine xl jaer soe es hi seere neychlijc affexioes ende onghestadich inder natueren ende soect dicwile gherief smaec ende wellost in sire oefeninghen dat hijs nochtans selve niet en versteet ende alsoe es sine oefeninghe met natueren ghemingt ende daer hi waent voeden gheest ende heilich leven daer voedt hi onghestorvene eyghenheit sijns selfs ende blote natuere ende hieromme spreect sinte gregorius dat die priesteren der ouder wet arbeydden ende dienden inden tempel tot haren xl jaren ende daerna waren si hoederen des tabernakels want dan was natuere in hem vercoelt ende avenemende ende alsoe worden si badt ghesedt ende ghesaedt in hemselve overmids lancheit harer goeder werke inden vijftichsten jare zoe lietmen die eerde rasten inder joedscher wet ende alle scout ware verlaten ende alle ghevanghene verlost ende alle knechten worden vry die van vryer gheborten waren ende yeghelijc quam weder tot sinen erve dat sine ochte sire vorderen gheweest hadde ende aldus willic nu segghen wanneer dat wij die gheborte ons heeren jhesu cristi ontfaen hebben in ons dan beghinnen wij te levene ende dan moeten wij dienen arbeiten ende pinen inden tempel gods dat es in ons selven met penitencien ende met heiligher oefeninghen alzo langhe dat wij met der hulpen gods verdriven ende verwinnen onse zondich eertsche leven ende al dat gode ende der duecht contrarie es in gedachten in woorden ende in werken ende in al onser oefeninghen alsoe dat minne soe mechtich werde in ons dat si ons verheffen moghe in die overste hoocheit die si selve es ende dan sal hare goetheit al onse inwindicheit dorevloyen ende vervollen met alsoe groter wellust ende vrouden dat al onse eerde ledich ligghen sal ende rusten want onse uutwendighe eertsche mensche die sal te dier tijt ledich staen alre arbeite ende van alre oefeninghen ende dit es onse vijftichste jare der verlatenissen ende der vrouden datmen jubileus noemt in hebreuscher talen hier tellen wij l jaer van dier tijt dat cristus die gods sone in ons gheboren es ende dit es onse heilighe roemsce vaert want hier wert alle scout der zonden vergheven ende quite ghelaten ende alle ghevanghene werden verlost want alle bande van ongheoordender liefden tot eenigher creatueren die scoren ende tegaen ende alle knechte werden vry die van vryen adele zijn dat sijn die overste crachte der zielen die werden alsoe vry dat si in harer verhaventheit gode minnen dancken ende loven ende dienen moghen in alre wijs sonder eenich hinder des viants der werelt ende des vleeschs maer de zinne ende die veeleke crachte die moeten altoes dienstknechte bliven daer si werken want si zijn vleeschs ende uten vleesche gheboren ende hieromme liet mense ghewerden si souden den vleesche volghen ende dienen ende hare werke souden ghebreclijc sijn ende jeghen redene ende ongheordineert siet hiermede comen wij weder tot onsen eygenen erve dat wij met onsen zonden vercocht ende verteghen hadden ende aldus werden wij ghewarighe hoederen des tabernakels gods dat wi in ons selven hebben alse wij na sinte pauwels leere onse lichaem in heilicheiden ende in eeren besitten ende met crachte ons gods alle becoringhen verwinnen connen ende met vryen moede onghehindert verheffen boven alle dinc in dat eeuwighe goedt dat ons erve es ende onze salichheit dat ons allen dit geschie des helpe ons jhesus christus die om onsen wille becort wert vanden viant ende dicwile vander werelt ende die ons dat erve sijns vaders ghecocht hevet met sinen preciosen bloede ende dat selen wij onghehendert met hem ende in hem besitten inder eeuwicheit