anders ende anders meer of men icapittel het stont eens een mensche dat was een priester in de kerke ende sanc sine ghetiden want hy seidt mi selue metten monde ende daer hy stont ende sanc soe viel hen een gheestelic inwendich wel behaghen sijns selfs in dat hem dochte alst licht meneghen doet dat hy wel ghesonghen hadde ende doe vr vraechde hy my of dat inwendich wel behaghen dooetsonde ware ende ic andwoorde daer toe ghelikerwijs dat ic nu doe neent want bi wilen soe en es den inval of de becoringhe ne gheene sonde ende by wilen so yest dagheleke sonde ende by wilen soe werdet dooetsonde maer niet dinval alse inval dat en es ne gheene sonde want alsoe wel mach den heylichsten mensche van al eerderike een quaet beelde of eene quade oncuusche becorenghe invallen of verbeelden als een goet ende noch zwaerlekere soe wert dicwile die goede mensche bestoeten ende becoort dan de quade doet hier omme soe sprekic dat dinval ende de becoringhe noch oec de menechuoldeghe ghepeyse en sijn eyghelic de sonde niet nochtan soe wert de gode mensche dicwile zwaerleke bedruct ende bestoeten ende oec zeere ghehendert tusschen hen ende gode van quaden invallenden menichuoldeghen ghepeysen want van invalle noch van ghepeyse noch van henderlicheden te gode soe en mach niemen te male los noch ledich sijn hy en sy ende werde verheuen in ienechede met gode bouen hen seluen daer wi ons selfs ende alre dinghen ledich sijn want hoe edelic dat de mensche te gode gheuoucht es met beelden ende met ghelikenessen of oec ouermits die heyleghe scriftuere dat es al te male een hendernesse der ouerster eenicheit gods te pleghene maer des en bekennen die ghene niet die godleker overcommender minnen in haer seluven niet ghesmaect noch gheuoelt en hebben daer wy al onse werken ende alle doechde door liden in een daer beghint eerst volcomene minne want daer ons god met hen seluen sonder middel andwoordt daer wert ons alle waerheit ghetoent ende gheleert want groetheit ende vulmaectheit der minnen die es alte male beuaen ende gheleghen in ouergheuenheit des willen want hadden wy gode onsen wille gheheel ende alte male ouerghedreghen in sine gheweldeghe macht in sine handen soe waren wy in minnen ende oec in al den sinnen vulcommen heere u wille gheschie ende daerinne gheen verkiesen noch wandelbaerheit te hebbene hoe of wat dat op v gheuallen mach daer in soe besluutmen alle vulmaectheit der minnen maer van deser vulcommender minnen soe latic nu de redene bliven ende wil v voort vander vortster materien verclaren ende bescriuen ya hoe dat dinval ende de becoringhe en sijn ne gheene sonde ende bi wilen cleyne dagheleke sonden ende bi wilen grote dagheleke sonde ende bi wilen soe werdet dootsonde ya meerdere ende mindere alser concent toe comt nu merket dyerste ende also voort van elken deele hoe dat dinval ende de becoringhe en syn ne gheene sonde ya den ghenen diese vromelic ende haestelic weder steet want die ghene die een quaet beelde of eene quade becoringhe of een quaet onsuuer ghepeis alsoe saen ende alsoe haestelic verdriuen ende vut hen ghewerpen conste ouermits die ghenade gods alst hem haestelic invalt die en soude ne gheene sonde doen maer deser menschen es lettel in eerderike die soe heet ende soe berrende sijn in godliker minnen ende in caritaten datse alle vremt vier ende alle vremde verbeeldinghe des herten ten yersten male ende inden seluen oeghen oeghenblicke vut hen ghewerpen ende verdriuen souden connen dat ware meneghen goetwilleghen mensche onmoghelic want het wert menich goetwillich mensche seere ghequelt van invalle ieghen sinen danc maer dander paertie die cleyne dagheleke sonde doen dat sijn die ghene die neerstelic ende zeere met al haren crachten beyde van buten enden van binnen vechten ende striden ieghen die becoringhe ende ieghen de sonde ende ieghen al henderlic inval soe sal hen de goede mensche van binnen wapenen ende selen onse vutwendeghe veynsteren ende onse inwendeghe veynster toesluten soe wy haestelixt connen ende moghen op dat wy den wolf ende des duuels bete van der hellen uerweeren eer hy onder die scape can commen want someghe scape soe en trect de wolf maer de wolle vut ende someghe stuuct hise ieghen deerde ende someghe bidt hy tfel ontwee ende quetse seere ende someghe scape soe bidt hy tote in har binnenste daerme of de storte ontwee ende die en moghen niet ghenesen want die in haer daerme of in haer binnenste ghequetst syn die en achtic niet beter dan dooet hier meerct dan dese vier dinghen watse ons gheestelic bedieden want metten scapen dien de wolf maer alleene de wolle vut en trect hier by soe verstaen wy die ghene daer de duuel nemmermeer macht ouer en heeft dan dat hy hen quade beelden ende quaet inval te voren brijnct ende alsoe saen alse dies van binnen gheware werden soe stoppen se hen ieghen den corre ende sy vlien vaste inwert te gode ende scicken haer binnenste oeghe ende haer herte tote in die wonden ende in die edele side ons liefs heeren ihesu cristi maer dander die de wolf stuuct ieghen deerde hier met verstaen wy die ghene die dicwile soe swaerlic bestoten ende becoort werden van den duuel soe van der weerelt ende sonderlinghe van haren eyghenen vleesche dat sy groten anxt ende vreese hebben datse gode weder in sonden ontuallen mochten ende daeromme soe roupen dese menschen nacht ende dach heere helpt my dat ic met u bliue maer der derder paertye die de wolf haer vel ontwee bidt hier met versta wy die gh ghene die van binnen met quaden onsuueren beelden spelen ende lost ende ghenouchte ontfaen ende met verbeelder herten te gode willen gaen ende dese doen dooetsonde alse de redene willecorde alsijs gheware worde al en woude sijs nochtan metten werke niet vulbringhen maer al peysde ocht al dade een mensche yet niet om selke gheneychtheyden te crighene ocht ghenouchte daer in te makene als dat hy peysde ocht studeerde om te disputerene om met te gheuene ocht om te biechtene eeneghe dinghen daer selke gheneyghelicheden af pleghen te commene ocht moghen commen ende hen daer af dan selke gheneychtheyden quamen ende hen die leet waren ende ieghen sinen wille als hire gheware worde dat en waren maer daghelixsche sonden ya al worden oec selke gheneychtheden alsoe ouerbrakich dat hen dochte dat sy hen alsoe tsegghene ouer den hals ghedronghen worden alsoe langhe als een gheynsterkin in synre redene bleue dat die niet en willecoorde ende hy soude oec meer verdienen inden wederstane dan hy mesdoen soude indien gheneychtheden die ieghen sinen wille gheschien niet datmen nochtan alselke gheneychthede daer omme begheeren sal maer met groter neersticheit scuwen ende vlien want men sal gheen quaet doen hoe cleyne dat oec es om wat goede oec datter af commen mach na der leeraers sentencien ende ter vierder partien dien de wolf haer daerme ende haer binnenste ontwee scoort soe verstaen wy die ghene die van binnen gheheel ende willich consent gheuen toten sonden ende toter quaetheit alsoe datse de redelicheit gheerne volbringhen soude metten werken consten sy ende dese sondeghen noch meer dodelic dan ochtmen alleene die gheneychtheden och haren ghenouchten willecoorde sonder metten werke willen te volbringhene want wie of wat menschen die de sonde ghedaen woude hebben ende diere syn binnensten contsent ende sinnen wille toegheeft hy heeftse thans ghedaen voor gode al en dadise nemmermeer van buten metten werke want onse heere sprac selue die een wijf aensiet ende diese begheert hy heeft oncuusheit ghedaen in sijn herte want waert sake dat de werken der oncuusheit of van anderen quaden ongheordineerden gheneychtheden oec daer na volghende soe soudemen noch meerere ende meerre dodelic sondeghen na dat de werke waren ende dit es al te verstane dat voorscreuen es als de senlicheit beweghet wert onordelic tot dinghen die van aerde dooetsonde sijn als tot nidichede tot ouerspele ende dier ghelike maer al worde de senlicheit beweghet ocht gheneycht tot dinghen die maer daghelixsche sonde en sijn van aerde al werden sy metten werke vulbracht als tot ydelen woorden daer gheen meerkelic aerch in en ware och tot gramschepen och tot gulsicheden na dat sy meer daghelixsche sonden en sijn van aerde al willecoorse die redene dat de mensche mer daghelixsche sonde en doet al gheeft hy sijn consent tot selken gheneychtheden ocht dat hise gheerne metten werken volbringhen soude conste hy ocht dat hise metten werke volbrachte al soude nochtan deene meerder sijn dan dandere ende al es dit alsoe als voorscreuen es soe es nochtans goet gheweten dat selke ende menegherande ongheordyneertheit dicwile inder senlicheit gheschien sonder eeneghe sonde ende met verdienten inden wederstane dat es alsy alleene comt uut pinen vander erfsonden sonder eenich ander ongheordineert middel dat de redelicheit hadde moghen verhoeden ense dan de redelicheit niet en willecoort als sise gheware wert alsoe verre alse sondelic es als van gramschepen van oncuuscheden ende dier ghelike want waerse alleene pijnlic als van hongher ende dorste of coude ende hitte ende dier ghelike al willecoorde sise dan te maten ya ende vulbrachtse oec metten werken alsoe verre alst oordelic ware het mochte al sonder sonde gheschien ya men mochtse oec soe ordyneren datmer met verdienen soude almach seggic dit dicwile aldus gheschien nochtan soe valt oec dicke selke ongheordineertheit inder senlicheit met ongheordenden middele dat de redelicheit wel verhoet soude hebben bider ghenaden ons heeren hadde sy ghewilt ocht eerstich ghenouch gheweest als dat een goet mensche selken tijt onbehoet es in sinen sennen ende in gane in stane ende dier gheleke ocht in rouckeloesheden ocht onvorsienecheden andere dinghen ghebreckelic es alst sijn redelicheit hadde moghen verhoeden ende daer vte onordelic beweecht wert in sijnre sinlicheit dat nochtan der redelicheit leet es ende alsoe dicke als dat valt soe doet hy daghelixsche sonde niet dat de senlicheit alleene properlic sondeghen mach in selken onordeleken beweghinghen ocht beroeringhen maer om dat de redelicheit de middele niet verhoet en heeft daerse vutcommen ende alsoe daer aue in eenre manieren een sake heeten mach ende wantmen alsoe lichtelic vallen mach in dooetsonden in vele manieren die voren gheroert syn hier omme soe seggic ende radic v dat ghi u conciencie suuer houdt van quaden begheerten ende oefent v seluen ende u begheerte te gode ende tot onsen heere ihesum cristum ende te goeden heyleghen dochtsameghen dinghen die eewich bliuen want eens menschen goede conciencie die es beter ende meer te prisene dan alle dat de weerelt binnen heeft noch al de ghenouchte die de weerelt of creatueren gheven moghen van beghinne der weerelt toten eynde dat en es niets niet te prisene ieghen die menste bliscap eenre goeder conciencien daer die gracie gods in licht ouernatuerlic van vij puentkenen die toe behoeren ener goeder conscientien ij capitel maer nv willic v hier cort bescriuen wel seuen dinghen die eenre goeder conciencien toe behoren die altoes inwendeghen vrede hebben wilt tusschen hen ende gode hy behoude dese seuen poynkene in hen of licht valter meer so men want consti verstaen wat ic meyne soe ware v tallen dinghen ghenouch gheseghet ende ghedaen dyerste beroeringhe eenre goeder conciencien dat es een ghewarech rauwe van sonden dan es de rauwe ghewarech als ghy nemmermeer sonde doen en wilt ende v zwaerder ende leeder es dat ghy gode verbolghen hebt ya om synre eeren wille dan om v verlies of om v ghewen dande betraut dat v god ouermits sine ontfaermicheit al v sonden vergheuen heeft terde hoerter toe dat es ongheueysde willeghe biechte tfierde beternesse ende ghenouchdoen der heylegher kerken altoes in penitencien te leuene tfijfste dat es innich ende neerstich ghebet te gode dat verwect de conciencie ende het vernuwet onse begheerte ende het sterket al onse crachte tseste es dat wy dicwile ghedijncken ende ons oefenen selen in die passie ende in die edele wonden ons liefs heeren ihesu cristi want wie dat onsen heere ihesum cristum god ende mensche oefent ende meer ghesmaect sijnre godheit dan sijnre mensheit dat es een godlic mensche die hen seluen ende alle dijnc ouerlidende es tot in eenecheden met gode ende daer heeft hy ghesontheit ende ruste ende vrede van allen dinghen die in hemelrike of in eerterike gheuallen moghen want alsoe dicke alse wy ons daer henen keeren ende wy gods ende ons selues eenvoldelic waer nemen soe venden wy ons seluen vry ende onbedruct van allen dinghen maer nv en es niemen in eerderike noch in desen steerfeleken lichame soe goet noch soe heylich dat hy hier by stede vast altoes bliuen can hy en werde dicwile van dien ouersten godleken goede vervremt ende ghehendert tusschen hem ende gode ende dit comt by vele saken toe want by wilen soe eist de mensche selue eene sake ende by wilen soe machmen oec na eenre ander wijs spreken dats god eene sake sy ende men mach oec wel segghen alst de waerheit es dats hier de staet der gracien niet in en heeft sonder hendernesse noch sonder dagheleke sonde te leuene want wy en moghen hier der heyleghen noch der inghelen staet na der hoechster vulmaectheit niet pleghen noch gheoefenen al es dat sake dat ons hier emmer yets wat alles eenen voorsmaec of eenen inbijt ghetoent ende gheopenbaert werden mach dies de heyleghen inder glorien gods sonder wandelbaerheit ghebruken want wy syn wandelbarech ende menechvoldich ende onghestadich ende en hebben negheen eenvoldich by bliuen der godleker waerheit dats wel dalre meeste dat ons ledt dat wy van binnen soe menichvoldich ende soe wandelbarech ende soe onghestedich sijn ende soe lettel gods ende ons selues te rechte waernemen want ne gheen dijnc soe en let ons van alre heylicheit dan dat wy niet eenvoldich en connen sijn door alle menechvoldicheit ende dat wy vut dier eenvoldecheit ouermits die drivoldicheit gods van bouen verlicht ende vercleert worden soe worden wy alles dijncs vroet ende wys hoe ende wat dat wy doen ende laten souden dat eenen heyleghen dochtsameghen gheesteleken leuene toe hoert dat soude godteleke minne bat leeren ende verclaren in eenen oeghenblicke tijts dan een mensche vut alle den boucken van eerderike soude moghen ghescrapen ende gherapen in hondert iaren lanc want godteleke minne sy gheeft ons ouernatuerleke gheloue hope betrauwen ende sy leedt ons ouermits onsen heere ihesum cristum tote in gode ende daer toe soe maect ons die godteleke minne cont alle die gheesteleke heymeleke verborghene inwendeghe weghe gods ende dit en mach ons de scriftuere noch sceerp ghemeerc noch onse bloete verstendicheit niet gheuen ya hoe cleerckelic of hoe edelic dat een mensche scauwen mochte allene in natuerleken lichte al es die scriftuere ende die lettere wel eene helpe om met middele te gode te gherakene den ghenen die bereet sijn ende thare daer toe doen soe wijst die scriftuere den wech te gode weert hoe ende wat datmen doen ende laten sal maer die scriftuere en can ons gode niet ghegheuen noch ghetoeghen god en vertoeghe ende openbare ons hen seluen bouen alle scriftuere ende bouen al dat wy ghedijncken ende herdijncken moghen in eenen ontoegankeleken lichte soe moet ons god hen seluen sonder middel openbaren eer wy nemmermeer te gronde gheweten of ghesmaken moghen wat god es in sijn eeweghe rike ende dit ghetughet ons oec dauit de prophete wel heere spreect hy in dinen lichte soe selen wy sien dat licht van vijf manieren van insprekene iijcapitel ghy selt weten dat menegherande licht es ende oec menegherande inspreken beyde natuerlic ende oec ouernatuerlic daer men vele of redenen mochte maer sonderlinghe onder al soe hebbic ghemeerct vijf manieren van insprekene deerste een natuerlic inspreken dander een redelic inspreken terde des duuels inspreken tfierde des goets inghels inspreken ende oec tfijfste een godtelic inspreken natuere heeyst wel eten drijncken langhe slapen ghenouchte der creatueren ende alle ghemac des lichamen ende gherechte redelicheit die spreect hier ieghen het es goet dat quade laten ende wel doen ende gode bouen alle dijnc dienen ende minnen den ghenen die ons van nyete gheschepen ende ghemaect heeft want de meester van natueren spreect dat dat es een redelic dier dat daer ghekeert es te sijnre ouerster saken ten derden male soe comt oec de duuel voort met sinen valschen rade ende met sijnre quader verkierder specien ende toent den mensche dat hy noch es ionc staerc ende ghesont ende dat noch ouerlanghe tijt es goet gode dienen ende aldus soe trect de duuel met sijnre scalker behendicheit meneghen mensche ter helscher deemsterheit weert ya den eenen aldus den anderen alsoe selken men selken meer emmer anders ende anders te welker sondeleker quaetheit dat de duuel eenen yegheleken mensche alre meest toe becoort ende gheneycht ende oc alre ghelijxt ende hebbelixt toe bereet vendt soe becoort ende stooct de duuel den mensche noch meer daer toe ende daer omme soe dijnct my dit dalre sekerste dat de mensche van binnen vaste op sijn hoede sta ten vierden male soe commen oec die goede inghelen gods de welke die by ons wandelen nacht ende dach ende raden ende wisen ende leeren ons al contrarie den wech te gode te dochden te goeden werken ende teeweghen dinghen wert want alse wy den goeden inghel gods in dochden ende in heyleghen leuene volghen soe voeren sy tans onse ghebet ende onse weldaet op voor dat aenghesichte gods ende dit es wel proeuelic ende oec wel redelic want es dat sake dat een quaet verkeert inghel gods ouermits dat ghestaden gods ende oec by onsen consente den mensche vermach te treckene ter sonden ter hellen te quaden dinghen ende ter valscher weerelt weert siet soe vermach dan vele bat een goet inghel gods ons te treckene te wisene te leerene ende te helpene te gode ende tonser eewegher salicheit weert want na dien dat hen een yghelic mensche hoechelekere ende edelekere meer ende meer inkeert gode te minnene ende in vertyinghe ons selfs ende alre verganckeleker dinghen siet daer na wert ons ghegheuen ende ghesent een hogher inghel ende van meerderen state ende oec van sonderlinghen dienste want someghen menschen werdt ghesendt een inghel vanden nedersten ende someghen een inghel van den middelsten ende selke derde paertye die te volcommene state behoren ende vanden hoechsten chore der inghelen sijn hen wert ghegheuen ende ghesent een inghel vanden ouersten dat sijn throne ende seraphinne ende serubinne want hadden wy der hoechster inghelen inkeer ende haer leven ende haer doechde ende haer oefeninghe soe waren wy hem ghelijc in helicheit ende soe waren wy oec vanden seluen ambachte ende vanden seluen gheesteleker inwendeghen dienste dat sy sijn maer bouen al dit ende dat ende bouen alle ghelikenesse ende oec bouen alle ordinancie der inghele soe souden wy ten vijfsten male in onsen gheeste vernemen ende horen dat soete ende dat gloriose inspreken gods want ne gheen dijnc en es ons biere noch narere dan dat inspreken gods ware dat sake dat wy des insprekens gods te rechte ware nemen ende wy den insprekene gods bouen alle dinc gheoorsaem ende ghevolchsaem waren sijnre heylegher inmaninghen der godleker persone want alle dinc es te begheuene ende ouer te lidene om den woorde ende den insprekene gods bouen alle dijnc ghenouch te sine in minnen want sente pieter spreect datmen meer gheoorsaem sal sijn gode dan den menschen ende onse heere ihesus cristus hy leert ons dit selue datse salich sijn die dwoordt gods horen ende diet behouden ende nv seggic dat alle menschen die te haren redeleken verstannessen commen sijn horen ende oec by wilen emmer yet vernemen dat inspreken gods want ne gheen dijnc en leeft noch en mach beruert werden het en sy ouermits die cracht des inspreken gods van bouen ya natuerlic of ouernatuerlic soe moeten alle menschen horen want wy en moghen eene goede vermaninghe noch een goet inwendich ghepeys niet hebben noch van ons seluen niet vercrighen sonder dat inspreken gods van bouen want des insprekens gods soe en ghebreect noch en gheberst niemene maer des inwendichs horens ende des nauolghens ende des waernemens ende der inwendegher bibliuinghen gods soe ghebrect my seluen ende vele menschen van iij partyen van menschen die dat inspreken gods ouernatuerlec hoeren iiij capitel maer doch soe vendic drie partyen van menschen die dat inspreken gods ouernatuerlic horen ende al dander latic staen dyerste dat sijn die god minnen ende meynen bouen alle dijnc ende die dan oordelic ende werkelic navolghen ouermits die gheboden gods ende der heylegher kerken in ghedijnckenessen ons heeren ihesu cristi ende kersten gheloefs dander partye die dat inspreken der gracien gods noch edeleker horen ende ontfaen dat sijn die ghene die alle eerdsche dinghen ende alle creatuerleke liefde ende alle verganckeleke sorghe alsoe te rugghe hebben gesedt dat hen die gheen letten en sijn te gode te keerene want in inneghen gheesteleken leuene noch in ghewaregher heylegher caritaten soe en mach hen niement oefenen noch herbeelden noch in wandelen hy en hebbe alle verganckeleke dinghen ende creatuerleke liefde ende na wandelinghe der wiue vut sijnre herten ghedaen want wie dat godteleke liefde in sijn herte draghen sal of wilt die moet alle andere vremde creatuerleke liefde vut sijnre herten sluten want sal ons die liefde entie minne gods antwerden ende selen wy smaec of solaes of troest van bouen ontfaen soe moeten wy gode na alheit ons selfs verder gheheele antwerde gheuen ende vryen inkeer bieden beyde van buten ende van binnen ende soe moeten wy noch daer toe onse butenste senne ende onse binnenste sinne bewaren ende besluten ende oec verbreydelen ieghen allen vremden vliet ende ieghen alle verbeeldinghen des herten ende ieghen alle quade invallende ghepeyse die ons scadelic of henderlic sijn mochten ya op dat wy onse herte ende onse ghemoede vrylic oprechten moghen ouermits onsen heere ihesum cristum te gode want al onse inkeere ende al onse leuen ende al onse gheesteleke oefeninghe dit moeten wy alte male beghinnen ende vuldoen inder ghedijnckenesse ende inder heylegher verdienten ons liefs heeren ihesu cristi want verheffen wy onsen heere ihesum cristum werdelic ende ghetrauwelic in ons herte ende in onse minnende begheerte soe sal hy seker weder ons verheffen in sine minnende begherte ende in sijn gloriose herte ende sal ons presenteren voor dat gloriose aenschijn sijns vaders ende daer toe ende bouen al dit ende dat sal ons cristus ten derden male op ende oueruoeren bouen ons seluen ende bouen al onse werke ende bouen alle ghescepene dinghen tot in die eeweghe onbegripeleke minne die hy selue es ende daer soe selen wy altoes sonder ouder onderlaet ende sonder eenich sesseren horen ende vernemen dat soete ende gloriose eenvoldeghe inspreken gods ya welc inspreken ende ingheesten gods des niement ghehoren noch ghedraghen noch oec gheuaten en can sonder faelgieren ende sonder ghebreke alle sijns weercs ende alle sijnre verstendicheit want daer wy gode inden gheeste ende in minnen leuen daer moet natuere te male onder gaen entie werkeleke crachte moeten faelgyeren ende redene en verstendicheit moet wyken want in onsen werken ende ouermits middel der gracien soe moghen wy ons onthouden ende werkelic vorstaende bliuen maer daer wy ghewracht ende ouerforemt werden ouermits dat ingheesten gods daer moeten wy te hans steruen ende versteruen bouen ons selven in minnen ende dit ghetuucht ende leert ons sente pauwels wel daer hy spreect thans leuic ende thans en leuic niet maer cristus die leeft in my dat ons gracie ende ontfaermherticheit ende godteleke minne te vergheefs inghestort wert dat es groet maer dat ons godteleke minne ghetoent wert dat es noch meerere ende dat ons godteleke minne eenicht ende verheft in minnen dat es noch meerder ende drivout grotere maer minne selue sijn dat verhoecht al onderscheyt ende alle ghetal nu merct die godteleke gracie ende ontfaermherticheit ende minne van bouen inghestort es dat sijn den ghenen die haer sonden leet sijn ende van herten rauwen ende die ghetrauwen datse hen god vergheuen heeft ende voort nemmermeer sonde en willen doen dandere dien godteleke minne ghetoent wert dat sijn die ghene die van binnen ghetrocken ende vercleert werden ende die vallen in een woedich crighen ende dese vergheten hare selues ende sy ontfaen reuelacien ende godtelic ghereynen diese sughen vten wonden ende door die side tot in die leuende gloriose binnenste ons heeren ihesu cristi so liden dese menschen hen seluen dore ende ouer want wy selen uerwandelt ende ghetransfigureert werden tot in die binnenste ons heeren ihesu cristi alse lief in lieue ende daer sal ons minne in leyden aldus wert oec toe ghesproken onsen vader sente augustijn ic en sal niet uerwandelt werden in dy maer du in my maer die derde die oec vereeneghet ende verhauen werden in minen dat sijn die ghene die gode bloet anscauwen ghebruken rasten staren ende neyghen van salicheyden in salicheit want sy altoes berren ende verberren wielen ende uerwielen smelten en versmelten in die afgrondelose minne die god es maer noch meer hoe dat wy ten vierden male een sempel stille weselic ghebruken gods ende minne selue sijn des en can niement ghewoorden noch met tonghen ghespreken noch vertellen want hoe dit es men maechs niet scriuen alle ghescapene gheeste ende alle inghelen gods moesten ghezwighen want alsoe den nedersten daer ic thans af seide ende oec allen goeden menschen es gracie in ghegheuen alsoe werden dandere entie middelste die haren binnensten ghenouch sijn ende ghenouch doen ouermits gracie van bouen verlicht ende verclaert in redeleken ghemerke ende alsoe die middelste verlich werden in kennessen van inwendeghen doechden alsoe werden douerste die bouen hen seluen inden gheeste sijn verhauen met eenen godteleken lichte doorscenen ende ouerformt ende te male door dreghen met glorioser minnen ende met overuloedegher rijcheit gods hoe datmen alle heylecheyt beuaen ende besluuten mach in iij wisen of in drien state van leuen vcapitel ende nv mach men alle heylicheit ende alle doechde ende oec alle scriftuere ende alle datmen leuen of oefenen mach van bouen tote onder ende van onder tote bouen principalic beuaen ende besluten in drien wisen of in drien state van leuene dyerste een wtwendich sedelic leuen dander een inwendich gheestelic leuen ende oec dat derde een godtelic leuen tsedeleke leuen vuldoen wy in desen dat wy gode minnen bouen alle dijnc ende onsen lichame oordelic ende bescheedelic castien na wise der heylegher kerken ende der gheboden gods ende pinen ons altoes te levene alse goede kerstene menschen ende dinwendeghe gheesteleke leuen volbringhen wy in desen dat wy meer oefenen ende onse oeghe hebben op die docht van binnen dan op die wise of op die teykene van buten want dat binnenste en wert niet gheheyleghet ouermits dat butenste maer dat butenste wert gheheyleghet ouermits dat binnenste weerc ende tgodteleke leuen dat moeten wy noch hochlekere ende noch edelekere voldoen dat es dat wij meer selen oefenen minne dan de docht van binnen of die wise van buten want de wise es buten ons ende die docht binnen ons maer godteleke minne es bouen ons ende also dicwile alse wy ons seluen dan vutwerken ende wy ons seluen ouergheuen ende ouerliden in die minne die daer bouen ons es soe verreyken wy dat godteleke leuen daer wy eenich ende een met gode sijn ende dat ons alle waerheit leert maer te deser godteleker hoecheit en mach niement anders gheraken dan met gront oetmoedegher nederheit want waren wy neder ghenouch soe waren wy hoech ghenouch ende dat ons dit gheschie des helpe ons god amen hier eyndt dboec van den inuallen amen deo gratias semper 