saepe a me innocenti carissime postulasti ut de eius miraculo rei quae in nostram aetatem inciderat non tacerem cumque ego id uerecunde et uere ut nunc experior negarem meque adsequi posse diffiderem siue quia omnis humanus sermo inferior esset laude caelesti siue quia otium quasi quaedam ingenii robigo paruulam licet facultatem pristini siccasset eloquii tu e contrario adserebas in dei rebus non possibilitatem inspici debere sed animum neque eum posse uerba deficere qui credidisset in uerbo quid igitur faciam quod inplere non possum negare non audeo super onerariam nauem rudis uector inponor et homo qui necdum scalmum in lacu rexi euxini maris credor fragori nunc mihi euanescentibus terris caelum undique et undique pontus uerg aen nunc unda tenebris inhorrescens et caeca nocte nimborum spumei fluctus canescunt hortaris ut tumida malo uela suspendam rudentes explicem clauum regam pareo iam iubenti et quia caritas omnia potest spiritu sancto cursum prosequente confidam habiturus in utraque parte solacium si me ad optatos portus aestus adpulerit gubernator putabor si inter asperos orationis anfractus inpolitus sermo substiterit facultatem forsitan quaeras uoluntatem certe flagitare non poteris igitur uercellae ligurum ciuitas haud procul a radicibus alpium sita olim potens nunc raro habitatore semiruta hanc cum ex more consularis inuiseret oblatam sibi quandam mulierculam una cum adultero nam id crimen maritus inpegerat poenali carceris horrore circumdedit neque multo post cum liuidas carnes ungula cruenta pulsaret et sulcatis lateribus dolor quaereret ueritatem infelicissimus iuuenis uolens conpendio mortis longos uitare cruciatus dum in suum mentitur sanguinem accusauit alienum solusque omnium miser merito uisus est percuti quia non reliquit innoxiae unde posset negare at uero mulier sexu fortior suo cum eculeus corpus extenderet et sordidas paedore carceris manus post tergum uincula cohiberent oculis quos tantum tortor alligare non poterat suspexit ad caelum et uolutis per ora lacrimis tu inquit testis domine iesu cui occultum nihil est qui es scrutator renis et cordis non ideo me negare uelle ne peream sed ideo mentiri nolle ne peccem at tu miserrime homo si interire festinas cur duos interimis innocentes equidem et ipsa cupio mori cupio inuisum hoc corpus exuere sed non quasi adultera praesto iugulum micantem intrepida excipio mucronem innocentiam tantum mecum feram non moritur quisquis uicturus occiditur igitur consularis pastis cruore luminibus ut fera quae gustatum semel sanguinem semper sitit duplicari tormenta iubet et saeuum dentibus frendens similem carnifici minitatus est poenam nisi confiteretur sexus infirmior quod non potuerat robur uirile reticere succurre domine iesu ad unum hominem tuum quam plura sunt inuenta supplicia crines ligantur ad stipitem et toto corpore ad eculeum fortius alligato uicinus pedibus ignis adponitur utrumque latus carnifex fodit nec papillis dantur indutiae inmota mulier manet et a dolore corporis spiritu separato dum conscientiae bono fruitur uetuit circa se saeuire tormenta iudex crudelis quasi superatus adtollitur illa dominum deprecatur soluuntur membra conpagibus illa oculos ad caelum tendit de communi scelere alius confitetur illa pro confitente negat et periclitans ipsa alium uindicat periclitantem una interim uox caede ure lacera non feci si dictis tollitur fides ueniet dies quae hoc crimen diligenter excutiat habebo iudicem meum iam lassus tortor suspirabat in gemitum nec erat nouo uulneri locus iam uicta saeuitia corpus quod laniarat horrebat extemplo ira excitus consularis quid miramini inquit circumstantes si torqueri mauult mulier quam perire adulterium certe sine duobus committi non potest et esse credibilius reor noxiam ream negare de scelere quam innocentem iuuenem confiteri pari igitur prolata in utrumque sententia damnatos carnifex trahit totus ad spectaculum populus effunditur et prorsus quasi migrare ciuitas putaretur stipatis proruens portis turba densatur et quidem miserrimi iuuenis ad primum statim ictum amputatur gladio caput truncumque in suo sanguine uolutatur cadauer postquam uero ad feminam uentum est et flexis in terram poplitibus super trementem ceruicem micans eleuatus est gladius et exercitatam carnifex dexteram totis uiribus concitauit ad primum corporis tactum stetit mucro letalis et leuiter perstringens cutem rasurae modicae sanguinem adspersit inbellem manum percussor expauit et uictam dexteram gladio marcescente miratus in secundos impetus torquet languidus rursum in feminam mucro delabitur et quasi ferrum ream timeret adtingere circa ceruicem torpet innoxium itaque furens et anhelus lictor paludamento in ceruicem retorto dum totas expedit uires fibulam quae chlamidis mordebat oras in humum excussit ignarusque rei ensem librat in uulnus et en tibi ait mulier ex umero aurum ruit collige multo quaesitum labore ne pereat rogo quae est ista securitas inpendentem non timet mortem laetatur percussa carnifex pallet oculi gladium non uidentes tantum fibulam uident et ne parum esset quod non formidabat interitum praestabat beneficium saeuienti iam igitur et tertius ictus sacramentum frustrauerat trinitatis iam speculator exterritus et non credens ferro mucronem aptabat in iugulum ut qui secare non poterat saltim premente manu corpori conderetur o omnibus inaudita res saeculis ad capulum gladius reflectitur et uelut dominum suum uictus aspiciens confessus est se ferire non posse huc huc mihi trium exempla puerorum qui inter frigidos flammarum globos himnos edidere pro fletibus circa quorum sarabara sanctamque caesariem innoxium lusit incendium huc beati danihelis reuocetur historia iuxta quem adulantibus caudis praedam suam leonum ora timuerunt nunc susanna nobilis fide mentes omnium subeat quae iniquo damnata iudicio sancto spiritu puerum replente seruata est ecce non dispar in utraque misericordia domini illa liberata per iudicem ne iret ad gladium haec a iudice damnata absoluta per gladium est tandem ergo ad feminam uindicandam populus armatur omnis aetas omnis sexus carnificem fugat et coetu in circulum coeunte non credit paene unusquisque quod uidit turbatur tali nuntio urbs propinqua et tota lictorum caterua glomeratur e quibus medius ad quem damnatorum cura pertinebat erumpens et canitiem inmundam perfuso puluere turpans uerg aen meum inquit o ciues petitis caput me illi uicarium datis si misericordes si clementes estis si uultis seruare damnatam innocens certe perire non debeo quo fletu uulgi concussus est animus maestusque se per omnes torpor insinuat et mirum in modum uoluntate mutata cum pietatis fuisset quod ante defenderant pietatis uisum est genus ut paterentur occidi nouus igitur ensis nouus percussor adponitur stat uictima christo tantum fauente munita semel percussa concutitur iterum repetita quassatur tertio uulnerata prosternitur et o diuinae potentiae sublimanda maiestas quae prius fuerat quarto percussa nec laesa ideo paululum uisa est mori ne pro ea periret innoxius clerici quibus id officii erat cruentum linteo cadauer obuoluunt et fossam humum lapidibus construentes ex more tumulum parant festinato sol cursu occasum petit et misericordiam domini celatura nox aduenit subito feminae palpitat pectus et oculis quaerentibus lucem corpus animatur ad uitam iam spirat iam uidet iam subleuatur et loquitur iam in illam potest uocem erumpere dominus auxiliator meus non timebo quid faciat mihi homo anus interim quaedam quae ecclesiae sustentabatur opibus debitum caelo spiritum reddidit et quasi de industria ordine currente rerum uicarium tumulo corpus operitur dubia adhuc luce in lictore zabulus occurrit quaerit cadauer occisae sepulchrum sibi monstrari petit uiuere putat quam mori potuisse miratur recens a clericis caespes ostenditur et dudum superiecta humus cum his uocibus ingeritur flagitanti erue scilicet ossa iam condita infer nouum sepulchro bellum et si hoc parum est auibus ferisque lanianda membra discerpe septies percussa debet aliquid morte plus perpeti tali inuidia carnifice confuso clam domi mulier focilatur et ne forte creber ad ecclesiam medici commeatus suspicionis panderet uiam cum quibusdam uirginibus ad secretiorem uillulam secto crine transmittitur ibi paulatim uirili habitu ueste mutata in cicatricem uulnus obducitur et o uere ius summum summa malitia ter heaut post tanta miracula adhuc saeuiunt leges en quo me gestorum ordo protraxit iam enim ad euagrii nostri nomen aduenimus cuius ego pro christo laborem si arbitrer a me dici posse non sapiam si penitus tacere uelim uoce in gaudium erumpente non possim quis enim ualeat digno canere praeconio auxentium mediolanii incubantem huius excubiis sepultum paene ante quam mortuum romanum episcopum iam paene factionis laqueis inretitum et uicisse aduersarios et non nocuisse superatis uerum haec ipse equidem spatiis exclusus iniquis praetereo atque aliis post me memoranda relinquo uerg g praesentis tantum rei fine contentus sum imperatorem industria adit precibus fatigat merito lenit sollicitudine promeretur ut redditam uitae redderet libertati ad theodosium et ceteros anachoretas intrinsicus commorantes quam quam uellem nunc uestro interesse conuentui et admirandum consortium licet isti oculi non mereantur aspicere tota cum exultatione conplecti spectarem desertum omni amoeniorem ciuitatem uiderem desolata ab accolis loca quasi ad quoddam paradisi instar sanctorum coetibus obsideri uerum quia hoc mea fecere delicta ne consortio beatorum insereretur obsessum omni crimine caput idcirco obsecro quia uos impetrare posse non ambigo ut me ex istius saeculi tenebris uestro liberetis oratu et ante dixeram praesens et nunc per litteras uotum indicare non cesso quod mens mea omni ad id studium cupiditate rapiatur nunc uestrum est ut uoluntatem sequatur effectus meum est ut uelim obsecrationum uestrarum est ut et uelim et possim ego ita sum quasi a cuncto grege morbida aberrans ouis quod nisi me bonus pastor ad sua stabula umeris inpositum reportarit lababunt gressus et in ipso conamine uestigia concident adsurgentis ego sum ille prodigus filius qui omni quam mihi pater crediderat portione profusa necdum me ad genitoris genua submisi necdum coepi prioris a me luxuriae blandimenta depellere et quia paululum non tam desiui a uitiis quam coepi uelle desinere nunc me nouis diabolus retibus ligat nunc noua inpedimenta proponens maria undique circumdat et undique pontum nunc in medio constitutus elemento nec regredi uolo nec progredi possum superest ut oratu uestro sancti spiritus aura me prouehat et ad portum optati litoris prosequatur plus deum tribuere quam rogatur et ea saepe concedere quae nec oculus uidit nec auris audiuit nec in cor hominis ascenderunt cor licet ex sacrorum magisterio uoluminum ante cognouerim tamen in causa propria nunc probaui rufine carissime ego enim qui audacia satis uota credebam si uicissitudine litterarum imaginem nobis praesentiae mentiremur audio te aegipti secreta penetrare monachorum inuisere choros et caelestem in terris circuire familiam o si mihi nunc dominus iesus christus uel philippi ad eunuchum uel ambacum ad danihelum translationem repente concederet quam ego nunc arte tua stringerem colla conplexibus quam illud os quod mecum uel errauit aliquando uel sapuit inpressis figerem labiis uerum quia non mereor et inualidum etiam cum sanum est corpusculum crebri fregere morbi has mei uicarias et tibi obuias mitto quae te copula amoris innexum ad me usque perducant prima inopinati gaudii ab heliodoro nuntiata felicitas non credebam certum quod certum esse cupiebam praesertim cum et ille ab alio audisse se diceret et rei nouitas fidem sermonis auferret rursum suspensam uoto nutantemque mentem quidam alexandrinus monachus qui ad aegiptios confessores et uoluntate iam martires pio plebis fuerat transmissus obsequio manifestus ad credulitatem nuntii auctor inpulerat fateor et in hoc meam labasse sententiam nam cum et patriam tuam ignoraret et nomen in eo plus tantum uidebatur adferre quod eadem adserebat quae iam alius indicauerat tandem plenum ueritatis pondus erupit rufinum enim nitriae esse et ad beatum perrexisse macarium crebra conmeantium multitudo referebat hic uero tota credulitatis frena laxaui et tunc uere aegrotum esse me dolui et nisi me adtenuatae corporis uires quadam conpede praepedissent nec mediae feruor aestatis nec nauigantibus semper incertum mare pia festinatione gradienti ualuisset obsistere credas mihi uelim frater non sic tempestate iactatus portum nauta prospectat non sic sitientia imbres arua desiderant non sic curuo adsidens litori anxia filium mater expectat postquam me a tuo latere subitus turbo conuoluit postquam glutino caritatis haerentem inpia distraxit auulsio tunc mihi caeruleus supra caput adstitit imber uerg aen tunc maria undique et undique caelum uerg aen tandem in incerto perigrinationis erranti cum me thracia pontus atque bithinia totumque galatiae uel cappadociae iter et feruido cilicum terra fregisset aestu siria mihi uelut fidissimus naufrago portus occurrit ubi ego quicquid morborum esse poterat expertus e duobus oculis unum perdidi innocentium enim partem animae meae repentinus febrium ardor abstraxit nunc uno et toto mihi lumine euagrio nostro fruor cui ego semper infirmus quidam ad laborem cumulus accessi erat nobiscum et hilas sanctae melaniae famulus qui puritate morum maculam seruitutis abluerat et hic necdum obductam rescidit cicatricem uerum quia de dormientibus contristari apostoli uoce prohibemur cf thess et nimia uis maeroris laeto superueniente nuntio temperata est indicamus tibi ut si nescis discas si ante cognouisti pariter gaudeamus bonosus tuus immo meus et ut uerius dicam noster scalam praesagatam iacob somniante iam scandit portat crucem suam nec de crastino cogitat nec post tergum respicit seminat in lacrimis ut in gaudio metat et sacramento moisi serpentem in heremo suspendit cedant huic ueritati tam graeco quam romano stilo mendaciis ficta miracula ecce puer honestis saeculo nobiscum artibus institutus cui opes adfatim dignitas adprime inter aequales contempta matre sororibus et carissimo sibi germano insulam pelago circumsonante nauifragam cui asperae cautes et nuda saxa et solitudo terrori est quasi quidam nouus paradisi colonus insedit nullus ibi agricolarum nullus monachorum ne paruulus quidem quem nosti onesimus quo uelut fratre minusculo fruebatur in tanta uastitate adhaeret lateri comes solus ibi immo iam christo comitante non solus uidet gloriam dei quam apostoli nisi in deserto non uiderant non quidem conspicit turritas urbes sed in nouae ciuitatis censu dedit nomen suum horrent sacco membra deformi sed sic melius obuiam christo rapietur in nubibus nulla euriporum amoenitate perfruitur sed de latere domini aquam uitae bibit propone tibi ante oculos amice dulcissime et in praesentiam rei totus animo ac mente conuertere tunc poteris laudare uictoriam cum laborem proeliantis agnoueris totam circa insulam fremit insanum mare et sinuosis montibus inlisum scopulis aequor reclamat nullo terra gramine uiret nullis uernans campus densatur umbraculis abruptae rupes quasi quendam horroris carcerem claudunt ille securus intrepidus et totus de apostolo armatus nunc deum audit cum diuina relegit nunc cum deo loquitur cum dominum rogat et fortasse ad exemplum iohannis aliquid uidet dum in insula commoratur quas nunc diabolum nectere credis tricas quas parare arbitraris insidias forsitan antiquae fraudis memor famem suadere temptabit sed iam illi responsum est non in solo pane uiuere hominem opes forsitan gloriamque proponet sed dicetur illi qui cupiunt diuites fieri incidunt in muscipulam et temptationes tim et mihi gloriatio omnis in christo est gal fessa ieiuniis membra morbo grauante concutiet sed apostoli repercutietur eloquio quando infirmor tunc fortior sum cor et uirtus in infirmitate perficitur cor minabitur mortem sed audiet cupio dissolui et esse cum christo il ignita iacula uibrabit sed excipientur scuto fidei et ne multa inpugnabit satanas sed tutabitur christus gratias tibi domine iesu quod in die tuo habeo qui pro me te possit rogare scis ipse tibi enim patent pectora singulorum qui cordis arcana rimaris qui tantae bestiae aluo inclusum prophetam in profundo uides ut ego et ille a tenera pariter infantia ad florentem usque adoleuerimus aetatem ut idem nos nutricum sinus idem amplexus fouerint baiulorum et cum post romana studia ad rheni semibarbaras ripas eodem cibo pari frueremur hospitio ut ego primus coeperim uelle te colere memento quaeso istum bellatorem tuum mecum quondam fuisse tironem habeo promissum maiestatis tuae qui docuerit et non fecerit minimus uocabitur in regno caelorum qui autem fecerit et docuerit hic magnus uocabitur in regno caelorum matth fruatur ille uirtutis corona et ob cotidiana martiria stolatus agnum sequatur mihi multae sunt mansiones apud patrem ioh et stella ab stella differt in claritate cor mihi concede ut inter sanctorum calcanea possim leuare caput ut cum ego uoluerim ille perfecerit