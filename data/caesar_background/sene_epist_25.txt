egestas et ipsa innocentia saepe maculanda indignisque obicienda rumoribus non paruo sibi constat homo gratus nihil carius aestimamus quam beneficium quamdiu petimus nihil uilius cum accepimus quaeris quid sit quod obliuionem nobis acceptorum faciat cupiditas accipiendorum cogitamus non quid inpetratum sed quid petendum sit abstrahunt a recto diuitiae honores potentia et cetera quae opinione nostra cara sunt pretio suo uilia nescimus aestimare res de quibus non cum fama sed cum rerum natura deliberandum est nihil habent ista magnificum quo mentes in se nostras trahant praeter hoc quod mirari illa consueuimus non enim quia concupiscenda sunt laudantur sed concupiscuntur quia laudata sunt et cum singulorum error publicum fecerit singulorum errorem facit publicus sed quemadmodum illa credidimus sic et hoc eidem populo credamus nihil esse grato animo honestius omnes hoc urbes omnes etiam ex barbaris regionibus gentes conclamabunt in hoc bonis malisque conueniet erunt qui uoluptates laudent erunt qui labores malint erunt qui dolorem maximum malum dicant erunt qui ne malum quidem appellent diuitias aliquis ad summum bonum admittet alius illas dicet malo uitae humanae repertas nihil esse eo locupletius cui quod donet fortuna non inuenit in tanta iudiciorum diuersitate referendam bene merentibus gratiam omnes tibi uno quod aiunt ore adfirmabunt in hoc tam discors turba consentiet cum interim iniurias pro beneficiis reddimus et prima causa est cur quis ingratus sit si satis gratus esse non potuit eo perductus est furor ut periculosissima res sit beneficia in aliquem magna conferre nam quia putat turpe non reddere non uult esse cui reddat tibi habe quod accepisti non repeto non exigo profuisse tutum sit nullum est odium perniciosius quam e beneficii uiolati pudore uale lxxxii desii iam de te esse sollicitus quem inquis deorum sponsorem accepisti eum scilicet qui neminem fallit animum recti ac boni amatorem in tuto pars tui melior est potest fortuna tibi iniuriam facere quod ad rem magis pertinet non timeo ne tu facias tibi i qua ire coepisti et in isto te uitae habitu compone placide non molliter male mihi esse malo quam molliter male nunc sic excipe quemadmodum a populo solet dici dure aspere laboriose audire solemus sic quorundam uitam laudari quibus inuidetur molliter uiuit hoc dicunt mollis est paulatim enim effeminatur animus atque in similitudinem otii sui et pigritiae in qua iacet soluitur quid ergo uiro non uel obrigescere satius est deinde idem delicati timent morti cui uitam suam fecere similem multum interest inter otium et conditiuum quid ergo inquis non satius est uel sic iacere quam in istis officiorum uerticibus uolutari utraque res detestabilis est et contractio et torpor puto aeque qui in odoribus iacet mortuus est quam qui rapitur unco otium sine litteris mors est et hominis uiui sepultura quid deinde prodest secessisse tamquam non trans maria nos sollicitudinum causae persequantur quae latebra est in quam non intret metus mortis quae tam emunita et in altum subducta uitae quies quam non dolor territet quacumque te abdideris mala humana circumstrepent multa extra sunt quae circumeunt nos quo aut fallant aut urgeant multa intus quae in media solitudine exaestuant philosophia circumdanda est inexpugnabilis murus quem fortuna multis machinis lacessitum non transit in insuperabili loco stat animus qui externa deseruit et arce se sua uindicat infra illum omne telum cadit non habet ut putamus fortuna longas manus neminem occupat nisi haerentem sibi itaque quantum possumus ab illa resiliamus quod sola praestabit sui naturaeque cognitio sciat quo iturus sit unde ortus quod illi bonum quod malum sit quid petat quid euitet quae sit illa ratio quae adpetenda ac fugienda discernat qua cupiditatum mansuescit insania timorum saexitia conpescitur haec quidam putant ipsos etiam sine philosophia repressisse sed cum securos aliquis casus expertus est exprimitur sera confessio magna uerba excidunt cum tortor poposcit manum cum mors propius accessit possis illi dicere facile prouocabas mala absentia ecce dolor quem tolerabilem esse dicebas ecce mors quam contra multa animose locutus es sonant flagella gladius micat nunc animis opus aenea nunc pectore firmo faciet autem illud firmum adsidua meditatio si non uerba exercueris sed animum si contra mortem te praeparaueris aduersus quam non exhortabitur nec attollet qui cauillationibus tibi persuadere temptauerit mortem malum non esse libet enim lucili uirorum optime ridere ineptias graecas quas nondum quamuis mirer excussi zenon noster hac conlectione utitur nullum malum gloriosum est mors autem gloriosa est mors ergo non est malum profecisti liberatus sum metu post hoc non dubitabo porrigere ceruicem non uis seuerius loqui nec morituro risum mouere non mehercules facile tibi dixerim utrum ineptior fuerit qui se hac interrogatione iudicauit mortis metum extinguere an qui hoc tamquam ad rem pertineret conatus est soluere nam et ipse interrogationem contrariam opposuit ex eo natam quod mortem inter indifferentia ponimus quae adiaphora graeci uocant nihil inquit indifferens gloriosum est mors autem gloriosum est ergo mors non est indifferens haec interrogatio uides ubi obrepat mors non est gloriosa sed fortiter mori gloriosum est et cum dicis indifferens nihil gloriosum est concedo tibi ita ut dicam nihil gloriosum esse nisi circa indifferentia tamquam indifferentia esse dico id est nec bona nec mala morbum dolorem paupertatem exilium mortem nihil horum per se gloriosum est nihil tamen sine his laudatur enim non paupertas sed ille quem paupertas non summittit nec incuruat laudatur non exilium sed ille rutilius qui fortiore uultu in exilium iit quam misisset laudatur non dolor sed ille quem nihil coegit dolor nemo mortem laudat sed eum cuius mors ante abstulit animum quam conturbauit omnia ista per se non sunt honesta nec gloriosa sed quidquid ex illis uirtus adiit tractauitque honestum et gloriosum facit illa in medio posita sunt interest utrum malitia illis an uirtus manum admouerit mors enim illa quae in catone gloriosa est in bruto statim turpis est et erubescenda hic est enim brutus qui cum periturus mortis moras quaereret ad exonerandum uentrem secessit et euocatus ad mortem iussusque praebere ceruicem praebebo inquit ita uiuam quae dementia est fugere cum retro ire non possis praebebo inquit ita uiuam paene adiecit uel sub antonio o hominem dignum qui uitae dederetur sed ut coeperam dicere uides ipsam mortem nec malum esse nec bonum cato illa honestissime usus est turpissime brutus omnis res quod non habuit decus uirtute addita sumit cubiculum lucidum dicimus hoc idem obscurissimum est nocte dies illi lucem infundit nox eripit sic istis quae a nobis indifferentia ac media dicuntur diuitiis uiribus formae honoribus regno et contra morti exilio malae ualetudini doloribus quaeque alia aut minus aut magis pertimuimus aut malitia aut uirtus dat boni uel mali nomen massa per se nec calida nec frigida est in fornacem coniecta concaluit in aquam demissa refrixit mors honesta est per illud quod honestum est id est uirtus et animus externa contemnens est et horum lucili quae appellamus media grande discrimen non enim sic mors indifferens est quomodo utrum capillos pares an inpares habeas mors inter illa est quae mala quidem non sunt tamen habent mali speciem sui amor est et permanendi conseruandique se insita uoluntas atque aspernatio dissolutionis quia uidetur multa nobis bona eripere et nos ex hac cui adsueuimus rerum copia educere illa quoque res morti nos alienat quod haec iam nouimus illa ad quae transituri sumus nescimus qualia sint et horremus ignota naturalis praeterea tenebrarum metus est in quas adductura mors creditur itaque etiam si indifferens mors est non tamen ea est quae facile neglegi possit magna exercitatione durandus est animus ut conspectum eius accessumque patiatur mors contemni debet magis quam solet multa enim de illa credidimus multorum ingeniis certatum est ad augendam eius infamiam descriptus est carcer infernus et perpetua nocte oppressa regio in qua ingens ianitor orci ossa super recubans antro semesa cruento aeternum latrans exsangues terreat umbras etiam cum persuaseris istas fabulas esse nec quicquam defunctis superesse quod timeant subit alius metus aeque enim timent ne apud inferos sint quam ne nusquam his aduersantibus quae nobis offundit longa persuasio fortiter pati mortem quidni gloriosum sit et inter maxima opera mentis humanae quae numquam ad uirtutem exsurget si mortem malum esse crediderit exsurget si putabit indifferens esse non recipit rerum natura ut aliquis magno animo accedat ad id quod malum iudicat pigre ueniet et cunctanter non est autem gloriosum quod ab inuito et tergiuersante fit nihil facit uirtus quia necesse est adice nunc quod nihil honeste fit nisi cui totus animus incubuit atque adfuit cui nulla parte sui repugnauit ubi autem ad malum acceditur aut peiorum metu aut spe bonorum ad quae peruenire tanti sit deuorata unius mali patientia dissident inter se iudicia facientis hinc est quod iubeat proposita perficere illinc quod retrahat et ab re suspecta ac periculosa fugiat igitur in diuersa distrahitur si hoc est perit gloria uirtus enim concordi animo decreta peragit non timet quod facit tu ne cede malis sed contra audentior ito quam tua te fortuna sinet non ibis audentior si mala illa esse credideris eximendum hoc e pectore est alioqui haesitabit impetum moratura suspicio trudetur in id quod inuadendum est nostri quidem uideri uolunt zenonis interrogationem ueram esse fallacem autem alteram et falsam quae illi opponitur ego non redigo ista ad legem dialecticam et ad illos artificii ueternosissimi nodos totum genus istuc exturbandum iudico quo circumscribi se qui interrogatur existimat et ad confessionem perductus aliud respondet aliud putat pro ueritate simplicius agendum est contra metum fortius haec ipsa quae inuoluuntur ab illis soluere malim et expandere ut persuadeam non ut inponam in aciem educturus exercitum pro coniugibus ac liberis mortem obiturum quomodo exhortabitur do tibi fabios totum rei publicae bellum in unam transferentes domum laconas tibi ostendo in ipsis thermopilarum angustiis positos nec uictoriam sperant nec reditum ille locus illis sepulchrum futurus est quemadmodum exhortaris ut totius gentis ruinam obiectis corporibus excipiant et uita potius quam loco cedant dices quod malum est gloriosum non est mors gloriosa est mors ergo non malum o efficacem contionem quis post hanc dubitet se infestis ingerere mucronibus et stans mori at ille leonidas quam fortiter illos adlocutus est sic inquit conmilitones prandete tamquam apud inferos cenaturi non in ore creuit cibus non haesit in faucibus non elapsus est manibus alacres et ad prandium illi promiserunt et ad cenam quid dux ille romanus qui ad occupandum locum milites missos cum per ingentem hostium exercitum ituri essent sic adlocutus est ire conmilitones illo necesse est unde redire non est necesse uides quam simplex et imperiosa uirtus sit quem mortalium circumscriptiones uestrae fortiorem facere quem erectiorem possunt frangunt animum qui numquam minus contrahendus est et in minuta ac spinosa cogendus quam cum ad aliquid grande conponitur non trecentis sed omnibus mortalibus mortis timor detrahi debet quomodo illos doces malum non esse quomodo opiniones totius aeui quibus protinus infantia inbuitur euincis quod auxilium inuenis quid dicis inbecillitati humanae quid dicis quo inflammati in media pericula inruant qua oratione hunc timendi consensum quibus ingenii uiribus obnixam contra te persuasionem humani generis auertis uerba mihi captiosa componis et interrogatiunculas nectis magnis telis magna portenta feriuntur serpentem illam in africa saeuam et romanis legionibus bello ipso terribiliorem frustra sagittis fundisque petierunt ne pithio quidem uulnerabilis erat cum ingens magnitudo pro uastitate corporis solida ferrum et quidquid humanae torserant manus reiceret molaribus demum fracta saxis est et aduersus mortem tu tam minuta iacularis subula leonem excipis acuta sunt ista quae dicis nihil est acutius arista quaedam inutilia et inefficacia ipsa subtilitas reddit uale lxxxiii singulos dies tibi meos et quidem totos indicari iubes bene de me iudicas si nihil esse in illis putas quod abscondam sic certe uiuendum est tamquam in conspectu uiuamus sic cogitandum tamquam aliquis in pectus intimum introspicere possit et potest quid enim prodest ab homine aliquid esse secretum nihil deo clusum est interest animis nostris et cogitationibus medius interuenit sic interuenit dico tamquam aliquando discedat faciam ergo quod iubes et quid agam et quo ordine libenter tibi scribam obseruabo me protinus et quod est utilissimum diem meum recognoscam hoc nos pessimos facit quod nemo uitam suam respicit quid facturi simus cogitamus et id raro quid fecerimus non cogitamus atqui consilium futuri ex praeterito uenit hodiernus dies solidus est nemo ex illo quicquam mihi eripuit totus inter stratum lectionemque diuisus est minimum exercitationi corporis datum et hoc nomine ago gratias senectuti non magno mihi constat cum me moui lassus sum hic autem est exercitationis etiam fortissimis finis progimnastas meos quaeris unus mihi sufficit pharius puer ut scis amabilis sed mutabitur iam aliquem teneriorem quaero hic quidem ait nos eandem crisin habere quia utrique dentes cadunt sed iam uix illum adsequor currentem et intra paucissimos dies non potero uide quid exercitatio cotidiana proficiat cito magnum interuallum fit inter duos in diuersum euntes eodem tempore ille ascendit ego descendo nec ignoras quanto ex his uelocius alterum fiat mentitus sum iam enim aetas nostra non descendit sed cadit quomodo tamen hodiernum certamen nobis cesserit quaeris quod raro cursoribus euenit hieran fecimus ab hac fatigatione magis quam exercitatione in frigidam descendi hoc apud me uocatur parum calda ille tantus psichrolutes qui kalendis ianuariis euripum salutabam qui anno nouo quemadmodum legere scribere dicere aliquid sic auspicabar in uirginem desilire primum ad tiberim transtuli castra deinde ad hoc solium quod cum fortissimus sum et omnia bona fide fiunt sol temperat non multum mihi ad balneum superest panis deinde siccus et sine mensa prandium post quod non sunt lauandae manus dormio minimum consuetudinem meam nosti breuissimo somno utor et quasi interiungo satis est mihi uigilare desisse aliquando dormisse me scio aliquando suspicor ecce circensium obstrepit clamor subita aliqua et uniuersa uoce feriuntur aures meae nec cogitationem meam excutiunt ne interrumpunt quidem fremitum patientissime fero multae uoces et in unum confusae pro fluctu mihi sunt aut uento siluam uerberante et ceteris sine intellectu sonantibus quid ergo est nunc cui animum adiecerim dicam superest ex hesterno mihi cogitatio quid sibi uoluerint prudentissimi uiri qui rerum maximarum probationes leuissimas et perplexas fecerint quae ut sint uerae tamen mendacio similes sunt uult nos ab ebrietate deterrere zenon uir maximus huius sectae fortissimae ac sanctissimae conditor audi ergo quemadmodum colligat uirum bonum non futurum ebrium ebrio secretum sermonem nemo committit uiro autem bono committit ergo uir bonus ebrius non erit quemadmodum opposita interrogatione simili derideatur adtende satis enim est unam ponere ex multis dormienti nemo secretum sermonem committit uiro autem bono committit uir bonus ergo non dormit quo uno modo potest posidonius zenonis nostri causam agit sed ne sic quidem ut existimo agi potest ait enim ebrium duobus modis dici altero cum aliquis uino grauis est et inpos sui altero si solet ebrius fieri et huic obnoxius uitio est hunc a zenone dici qui soleat fieri ebrius non qui sit huic autem neminem commissurum arcana quae per uinum eloqui possit quod est falsum prima enim illa interrogatio conplectitur eum qui est ebrius non eum qui futurus est plurimum enim interesse concedes et inter ebrium et ebriosum potest et qui ebrius est tunc primum esse nec habere hoc uitium et qui ebriosus est saepe extra ebrietatem esse itaque id intellego quod significari uerbo isto solet praesertim cum ab homine diligentiam professo ponatur et uerba examinante adice nunc quod si hoc intellexit zenon et nos intellegere noluit ambiguitate uerbi quaesiit locum fraudi quod faciendum non est ubi ueritas quaeritur sed sane hoc senserit quod sequitur falsum