extranei quoque duo languere potuissent non negauerim terribilem grauem et parentibus utique metuendum de cuius tamen adhuc ut parcissime dixerim remedio quaereretur quid refert an medici consenserint utrumque periturum cum eundem dixerint esse languorem manifestum est de duobus non dixisse uerum quos de altero constat esse mentitos iam tamen iudices de tam perdita pronuntiatione non querimur quod aegros quos sibi uidebantur explicare non posse parentibus crediderunt innocentior est simplicitas desperare si remedia non noueris et hanc ignorantiae malo probitatem ut languorem quem nescias tantum neges posse sanari maximi tamen uirorum et quibus g ratissima soluendo non sit humanitas si sciebant hoc genus curationis et illud non indicare uoluerunt uultis ut illos mentitos breuiter probem desperauerunt de languore cuius remedium si patri creditis alius inuenit siue enim iudices uanissimus nescientium uidit hanc patris in periculo liberorum rigidam nimiamque patientiam et hominem in filiorum languore sollicitum de remedio generis humani siue captauit ex hoc uelut quandam artis imaginem imitari quod sanare non poterat et ignorantiae pudorem tegere magno temptauit incerto siue ut aliud uideretur dixisse quam reliqui uerba desperationis incredibili uanitate uariauit magnaque miseros parentes ambage suspendens tutissimum putauit promittere quod deberet nemo experiri causas quidem se dixit ignorare morborum sed salutem spopondit unius si licuisset alterum occidere lacerare perspicere en cui pietas patris cui credere sollicitudo debuerit dixit se scire remedium quod nesciebat uultis intellegere iudices nihil inpatientia caritatis fecisse patrem non retulit ad matrem adacta est a morte filii uel sanitate discedere non propinquos consuluit non amicos sed sua tantum persuasione medicique contentus quod nocentius est quam si ipse occidisset alterutrum potuit eligere dicat nunc parricida quid fecerit illud quod etiam de tam similibus tam paribus aegris in alterum desperatio illa praeualuit si medici non interfuit utrum occideret constabit uiuere utrumque potuisse si interfuit constabit non eundem fuisse languorem qualis fuerit illa curatio quid passus sit iuuenis in morte qua medicus parabatur omnium adfectibus omnium cogitationibus liquere crediderim ideoque parcimus auribus matris breuiter tamen longae crudelitatis explicanda saeuitia est ex omnibus quae pertulit leuissimum fuit quod occisus est non est quod ueniam tristissimae curationis paret quod uidetur in alio fratre explicata promissio an alterum medicus sanauerit fortuna uiderit quod negari non potest alterum medicus occidit erumpit hoc loco mulier infelix et tota libertate proclamat redde mihi inquit marite filium quem tibi pariter medicoque commisi recipe quem mihi credidisti hic est ille uester insanabilis ille moriturus hic quem permiseras medico si maluisset occidere uides quid profecerint anxia uota pietatis sollicitae preces dum iam frigidi pectoris calorem superpositis reuocamus uberibus dum frigentia membra continuis osculis et spiritu trepidae matris animamus dum labentes oculi ad nostras exclamationes nostrosque planctus admissa paulatim luce laxantur dum multa mentior multa promitto et fratrem dico sanatum respexit ad uitam conualuit euasit non tamen iacto pietatem non arrogo mihi prosperae curationis euentum quid hunc sanauerit uis scire breuiter quod potuit utrumque sanare pudeat uos o iura legesque quod miserrimi sexus dolorem his clusistis angustiis ita maritum quod occisus est filius malae tractationis uxor accusat perdiderunt legis huius auctoritatem quae ad illam uxorias querelas matrimoniorum solent deferre delicias ego illam datam miseris tantum matribus puto potest autem ab iniquo coniuge explicare diuortium et contra maritales tuetur iniurias ut nolis praestare patientiam illis succurrit quas nefas est abire discedere quas in pessimi coniugii durum perpetuumque complexum communium pignorum nexus artauit quae malos maritos pariter et patres nec relinquere nec ferre sufficiunt facinus est ideo euadere maritum quia damnaretur si de illo minore dolore quereretur itaque impudenter facit quod pro detracto matrona cultu negatoque comitatu fastiditis noctibus pulsataque facie filium complorat occisum sileo adhuc illa per quae parricidii creuit immanitas occisum filium obicio puta luxuriosum perditum nocentem fingite hoc patrem ira indignatione fecisse quantum facinus sit filium occidere nemo magis fatetur quam qui uult uideri se illud fecisse pro filio ecquid iudices uel ex hoc totus animus mariti tota tristissimae coniugis calamitas perspici potest quod se negat matri communium liberorum debere rationem placet ergo mortales ut de hominibus in quos plus ex harum sanguine ex harum transit anima non habeant partem nisi tantum doloris solos ergo communicabit misera planctus et ab omnibus consiliis quibus ordinatur iuuenta uita disponitur extranea uilitate seposita circa maerores tantum lacrimarumque consortium orbitate iungetur si mehercules fas est aestimare utri plus parenti debeatur ex liberis non improbe totam potestatem sibi uindicabit adfectus qui decem mensibus ante uestram incipit diligere notitiam et cum uos patres gaudium primum faciat oculorum ante sunt conscientia matres facinus est ideo tantum illis minus licere quia minus facere sufficiunt uos estis qui crescentes adhuc in peregrinationes qui iam adultos in castra magnorum parentum uanitate dimittitis erubescitis desideriis tamquam infirmitate et unde uelocissimus transitus est in rigorem liberos uultis amare patientia quam multa ideo tantum de filiis quia licet et frequentius potestatis uestrae iactatione tamquam aliquo grauitatis genere delinquitis non habet orbitas uestra lacrimas super ardentes rogos tenetis inconcussam rigidamque faciem itis obuiam consolationibus et quod omnem modum feritatis excedit captatis in magna calamitate laudari quicquam ergo erit quod de communibus pignoribus non pari mente pari impatientia uel si necessitas postulet pari rigore faciatis mali tantum patris interest ut matri minus liceat sane cedat uobis circa regendas communium pignorum mentes sexus infirmior uos mores uos uitae genus uos matrimonia ceterosque actus uestra persuasione firmetis numquid arrogans consortium numquid impotens societas est liberos communes esse languentes si quis immo pudor est cede nunc tota potestate matri illius si in aegri toro proximus locus haec adhibeat fomenta porrigat cibos si quid impatientia si quid flagrantium uiscerum poscit infirmitas mater neget mater indulgeat illas quas immodicus ardor discutit uestes haec super fatigatos reponat artus illas iactatas toto lectulo manus sedulo contineat affectu frustra captas uideri uelut timore mat er nae caritatis ab omni curae ratione sepositus cum circa curationes liberorum non consentiunt parentes curationis est culpa non matris quid quod filium occidit innocentem cui nihil obicere nihil poterat irasci filium si ipsi creditis pro fratre mori paratum cuius suprema ferre non poterat nouum iudices et incognitum rebus humanis audite facinus iam parricidium pietas caritas et impatientia orbitatis admittit malo odium querelas execrationes quam ut quis liberos affectu quo seruantur occidat quid refert an per hoc alterius filii anima redimatur si parricidium fas est ullas accipere causas filius propter se tantum debet occidi adicite iudices immanitati quod occidit aegrum omnibus equidem mortalibus maiorem crediderim de languore uenire reuerentiam et illorum quoque quos inter supplicia pereuntis auido spectamus assensu iuxta ualetudines tamen morborumque uiolentiam quodam innocentiae fauore miseremur in carceribus et in illa profunda nocte poenarum religiosius ille anheli pectoris pallor inspicitur non sic confundunt obuios grauibus catenis colla stridentia et diutino squalore concreta facies ut ille quem ad singulos conatus gressusque labentem uix trahit impellitque longus ordo uinctorum et inter tot destinatos totque perituros omnium tamen in se retorquet oculos unus aeger quid ais tu illum quem nunc nefas est castigare reprehendere cuius auribus parcere debuerunt saeuiora uerba quem si quid negares uidereris occidere ferro uulneribus aggrederis non potest hinc tibi uenire defensio ut hoc sis pro alterius salute commentus inter duos liberos pari desperatione languentes da bonum patrem non praeponderabit alterutrum non eliget sed ut incertum orbitatis euadat ipse morietur temptat hoc loco iudices crudelissimus senex excusationem temeritatis suae de medicorum trahere consensu desperauerant inquit de duobus sepono paulisper immanitatem patris qui credidit et de arrogantissimae persuasionis hominibus queri de totius generis humani nomine uolo quam multas artes misera mortalium sollicitudo fecisti fato uiuimus languemus conualescimus morimur medicina quid praestas nisi ut iuxta te nemo desperet dicturum me putas non credo renuntiantibus non accedo cum deserunt relinquuntque languentes ego uero medicis non credo sperantibus aspicite maiorem partem generis humani et si me interroges illam robustiorem illam adhuc in prima rerum naturae ueritate uiuentem nullos artis huius nouit antistites nec minus tamen bellorum uulneribus morborumque medetur incursibus non disputationum uanitate sollerti sed experimentis et inuicem per similes dissimilesque casus obseruatione ducente tradita ratione succurrit non medicina sanat sed quicquid uidetur sanasse medicina est quo uultis animo feram quod ars quantum dicitis inuenta pro uita si dis placet auctoritatem famamque captat ut longe uentura suprema prospiciat ut adesse fata denuntiet quae nec timentur et maxima scientiae pars esse coepit sanare non posse quisquamne ab homine qui adhuc loquitur spirat intellegit sic recedit quemadmodum relinquitur exanime corpus et ibi finem uitae putabit ubicumque scientiae substiterit infirmitas si fragilitatem mortalitatis incertosque uelimus aestimare casus tantundem periculi habet omnis aeger iniquissimum est desperationes uocari quotiens remedium medicina non inuenit et angustias siue artis seu mentis humanae ad inuidiam referre fatorum nihil magis interesse omnium puto quam ut spes pro homine tam longa quam uita sit unde putatis inuentos tardos funerum apparatus unde quod exequias planctibus clangore magnoque semper inquietamus ululatu quam quod facinus uideretur credere tam facile uel morti uidimus igitur frequenter ad uitam post conclamata suprema redeuntis plerique conualuerunt neglegentiae bono quosdam explicuit quicquid alios fortassis occideret hos indulgentiae temeritas illos adiuuit desperationis audacia detur fortassis huic arti perspicere morbos profutura meditari sed unde sciret quantum inter uiscera latentesque pectoris sinus unicuique animae natura concesserit quam proprietatem spiritus quam corpus acceperit non tam uariae mortalibus formae nec in uultibus nostris sedet tanta diuersitas quanta latet in ipsis dissimulitudo uitalibus inenarrabile indeprehensibile est quicquid nos elementorum uaria compago formauit et prout in nos plura seu rariora de terrenis seminibus caelestibusque coierunt ita uel duramur tacita ratione uel soluimur an desperantibus credi debuerit uos aestimabitis qui negarunt aegros posse sanari nec in hoc probauerunt qui euasit nec in illo quem non languor occidit iustas mehercule haberet mulier causas querelarum si noua incognitaque ratione uel utrumque seruasses numquam ex magno uenit affectu incredibilia uel profutura temptasse et in re quae plus de incerto habet temeritas experimenti solam probat desperationis audaciam quid refert cuius sit condicionis aeger quantum adhuc spei quantum uideatur habere de uita sacrosancti sint parentum metus dii non sinant ut ex liberis uilior incipiat esse periturus medici desperauerunt quid istud ad patrem spera tu iube sperare matrem tuis potius affectibus tuis crede uotis et hoc de parricidii facilitate est circa filiorum languorem ad desperantes potius accedere fidem habes hominibus quos mentiri alius affirmat contra quos iterum credis uni praesertim si me hercule de tua feritate sentirem si in quacumque filii curatione non adhiberes propinquos non interrogares amicos non respiceres ad matris animum non hanc primam impatientiam non hunc consulis timorem de nullo filio minus debet soli sibi permittere pater quam qui uidetur utique moriturus fratres inquit et gemini erant ideoque credibile est illis eundem fuisse languorem rogo quis in ullo mortalium ferat ignorantiam pariter et adfirmationem quisquis nescit quod genus languoris sit non potest scire an idem sit nihil iudices in rebus humanis uoluit esse rerum natura tam simile quod non aliqua proprietate secerneret quid refert an ex isdem prima illa duorum corporum animorumque conpago seminibus oriatur sibi quisque firmatur sibi quisque componitur et duo pluresue fratres nascuntur fato singulorum hanc ipsam indifferentiam quam mirantur occursus stupent ciuitatis oculi parentum tamen agnitio dinoscit separat notitia nutricum et fallentibus notis est rursus quod faciat ipsa similitudo dissimile in plerisque quamuis sit indiscreta facies inuenitur tamen alius oris sonus habitus incessus seu ut ipsa consentiant diuersa mens contrarii mores et uitae genera rixantia quid quod non eandem esse naturam geminorum probat etiam fortuna dissimilis hunc pressit paupertate perpetua illum insperatis opibus excoluit illius per titulos honores illius per ignobiles obscurasque sordes totam duxit aetatem simile est quicquid accipiunt ex homine gemini dissimile quicquid ex fato nec enim tam pariter in lucem de maternis exiluere uisceribus ut illos eadem origo signauerit quantum putas interfuisse temporis dum primum uteri pondus egeritur dum parumper exonerata uitalia altero rursus homine laxantur breue fortassis exiguumque uideatur inmortalibus oculis sed si terrena mente perspicere uelis orbis huius uastitatem scies multum esse quod inter duas transcurrat animas uoluitur super nos haec caeli siderumque compago et praecipiti per procliue decursu totius diei noctisque breuitate emensus orientis occidentisque cursus diuersi siderum in primo statim ortu rotato se rursus axe consequitur hoc tu parum credis esse spatium quod diuersis pariter rebus impletur quantum inter illa transcurrentis horae momenta nascitur perit igitur quando umquam peregrinati sunt una militauere pariter quid non diducti separatique fecerunt quando illos languor quando suprema iunxerunt et quandoque sit necesse est aeger alter ex geminis quod pariter languerunt non sic accidit quomodo fratribus sed quomodo duobus non eodem fato languere geminos quemadmodum uultis breuius probem quam quod nec uterque occisus est nec uterque sanatus sed fingamus hoc esse uerum quod desperauerunt medici relinque nobis pater innocentiam calamitatis salua solacia sint de liberis quos tibi uideris non perdidisse nisi fato quis ex parentibus nescit in hanc se mortalitatis procreare legem sed indigni exitus supra orbitatem sunt ideo magis flemus illos quos bella rapuerunt hausit incendium naufragia merserunt fortius feras inter adsidentium manus inter suorum officia labentes cum se inuicem oscula cum se satiauere sermones cum data suprema mandata sunt et se scit pietas omnia fecisse pro uita igitur uerum dixerim illos mori credimus hos perire non inuenio quemadmodum excusationem pater de consensu possit accipere medicorum hoc est quod omnem comparationem feritatis excedit filium pater propter hominem occidit quem non putauit posse sanari quod tu monstri portentique genus es habes parricidii patientiam non habes orbitatis ita demum potes filii mortem si facinus adieceris tu occidis quia desperauere medici quererer mehercules si reliquisses si quid de continuatione curae sollicitudo laxasset nihil ergo plus facies quam illi qui nunc plures circumeunt fortassis aegros quos detrahit quos auocat alia curatio filios saltem committe uel matri de fortuna queratur diis faciat inuidiam mulieri quae ferre non potest quod uideris desperasse numquam ex hoc rationem reddas quod occideris quis hanc iudices inpudentiam ferat temptat pater ut et huic rei credatis quod desperauerunt omnes et quod sperauit unus nostrae quidem querelae sufficit non conuenisse medicis et cum inuentus sit qui contra sensum desperantium genus aliquod sanitatis adferret fas erat iudices ut adhuc inueniretur alius qui laetiora utiliora promitteret hoc nunc me queri putatis quod in re de qua credere nec omnibus debuisset accessit uni non interest an supersit remedium quod temptare non debeas et ubi tantundem periculi sp eres quantum desperatio habet melior exitus est qui facit miseros innocentes quid inuidiam prioribus medicis paramus nemo magis desperat quam qui se negat nosse languorem quid ais pater ita tecum quisquam sic audet agere de duobus filiis tamquam de duobus s eruis tu ex geminis alterum occidendum dabis non ferrem si separare expositurus auderes si contentus esses educaturus alterutrum non ferrem a piratis captum filium alterius uicaria seruitute redimentem tu de orbitate facies uices et casum singulorum per utrumque diffundes parricidium uocarem si promittente medico quod sanaret unum posses eligere periturum paene crudelius est geminos diuidere quam perdere en scientia cui debeat credi negat se scire causas languoris deinde promittit quicquid licere non deberet nec intelligentibus occidam inquit deinde sanabo memineris pater in hac condicione prius esse ut occidas non est tanta pietas seruare filium quantum facinus occidere tu nunc hoc putas profundae artis esse secretum uerba tantum desperationis inuoluit et homo cautissimae uanitatis captat illam nouissimam circumire ueritatem uides quanta promissum suum experimentumque caligine medicus inuoluerit numquam constabit an fuerit