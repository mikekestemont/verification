mori carnis est cuius et uiuere porro si uniuersa per carnem subiacent animae carni quoque subiacent per quod utaris cum eo utaris necesse est ita caro dum ministra et famula animae deputatur consors et coheres inuenitur si temporalium cur non et aeternorum et haec quidem uelut de publica forma humanae condicionis in suffragium carnis procurauerim uideamus nunc de propria etiam christiani nominis forma quanta huic substantiae friuolae ac sordidae apud deum praerogatiua sit etsi sufficeret illi quod nulla omnino anima salutem possit adipisci nisi dum est in carne crediderit adeo caro salutis est cardo de qua cum anima deo alligatur ipsa est quae efficit ut anima eligi possit a deo sed et caro abluitur ut anima emaculetur caro unguitur ut anima consecretur caro signatur ut et anima muniatur caro manus impositione adumbratur ut et anima spiritu illuminetur caro corpore et sanguine christi uescitur ut et anima de deo saginetur non possunt ergo separari in mercede quas opera coniungit nam et sacrificia deo grata conflictationes dico animae ieiunia et seras et aridas escas et adpendices huius officii sordes caro de proprio suo incommodo instaurat uirginitas quoque et uiduitas et modesta in occulto matrimonii dissimulatio et una notitia eius de bonis carnis deo adulantur age iam quid de ea sentis cum pro nominis fide in medium extracta et odio publico exposita decertat cum in carceribus maceratur taeterrimo lucis exilio penuria mundi squalore paedore contumelia uictus ne somno quidem libera quippe ipsis etiam cubilibus uincta ipsisque stramentis lancinata cum iam et in luce omni tormentorum machinatione laniatur cum denique suppliciis erogatur enisa reddere christo uicem moriendo pro ipso et quidem per eandem crucem saepe nedum per atrociora quoque ingenia poenarum ne illa beatissima et gloriosissima quae potest apud christum dominum parere debito tanto ut hoc solum debeat ei quod ei debere desierit hoc magis uincta quo absoluta igitur ut retexam quam deus manibus suis ad imaginem dei struxit quam de suo adflatu ad similitudinem suae uiuacitatis animauit quam incolatui fructui dominatui totius suae operationis praeposuit quam sacramentis suis disciplinisque uestiuit cuius munditias amat cuius castigationes probat cuius passiones sibi adpretiat haecine non resurget totiens dei res absit absit ut deus manuum suarum operam ingenii sui curam adflatus sui uaginam molitionis suae reginam liberalitatis suae heredem religionis suae sacerdotem testimonii sui militem christi sui sororem in aeternum destituat interitum bonum deum nouimus solum optimum a christo eius addiscimus qui dilectionem mandat post suam in proximum facit et ipse quod praecipit diligit carnem tot modis sibi proximam etsi infirmam sed uirtus in infirmitate perficitur etsi imbecillam sed medicum non desiderant nisi male habentes etsi inhonestam sed inhonestioribus maiorem circumdamus honorem etsi perditam sed ego inquit ueni ut quod periit saluum faciam etsi peccatricem sed malo mihi inquit salutem peccatoris quam mortem etsi damnatam sed ego inquit percutiam et sanabo quid ea exprobras carni quae deum expectant quae in deum sperant honorantur ab illo quibus subuenit ausim dicere si haec carni non accidissent benignitas gratia misericordia omnis uis dei benefica uacuisset tenes scripturas quibus caro infuscatur tene etiam quibus illustratur legis cum quando deprimitur adige oculos et cum quando releuatur omnis caro foenum non hoc solum pronuntiauit esaias sed et omnis caro uidebit salutare dei notatur in genesi dicens dominus non manebit spiritus meus super ipsos homines quia caro sunt sed et auditur per ioelem effundam de spiritu meo in omnem carnem apostolum quoque ne de uno stilo noris quo carnem plerumque compungit nam etsi negat habitare quidquam boni in carne sua etsi adfirmat eos qui in carne sint deo placere non posse quia caro concupiscat aduersum spiritum et si qua alia ita ponit ut carnis non tamen substantia sed actus oneretur dicemus quidem alibi nihil proprie carni exprobari oportere nisi in animae suggillationem quae carnem ministerio sibi subigit uerum interim et in illis litteris paulus est cum stigmata christi in corpore suo portat cum corpus nostrum ut dei templum uitiari uetat cum corpora nostra membra christi facit cum monet tollere et magnificare deum in corpore nostro itaque si ignominiae carnis resurrectionem eius expellunt cur non dignitates potius inducent quoniam deo magis congruit in salutem redigere quod reprobarit interdum quam in perditionem dedere quod etiam probauit hucusque de praeconio carnis aduersus inimicos et nihilominus amicissimos eius nemo enim tam carnaliter uiuit quam qui negant carnis resurrectionem negantes enim et poenam despiciunt et disciplinam de quibus luculenter et paracletus per prophetidem priscam carnes sunt et carnem oderunt quam si tanta auctoritas munit quanta illi ad meritum salutis patrocinari possit numquid etiam dei ipsius potentiam et potestatem et licentiam recensere debemus an tantus sit qui ualeat dilapsum et deuoratum et quibuscumque modis ereptum tabernaculum carnis reaedificare atque restituere an et aliqua nobis exempla huiusmodi sui iuris in publico naturae promulgauit ne qui forte adhuc sitiant deum nosse qui non alia lege credendus est quam ut omnia posse credatur plane apud philosophos habes qui mundum hunc innatum infectumque defendant sed multo melius quod omnes fere haereses natum et factum mundum adnuentes conditionem deo nostro adscribunt igitur confide illum totum hoc ex nihilo protulisse et deum nosti fidendo quod tantum deus ualeat nam et quidam infirmiores hoc prius credere de materia potius subiacenti uolunt ab illo uniuersitatem dedicatam secundum philosophos porro et si ita in uero haberetur cum tamen longe alias substantias longeque alias species ex reformatione materiae diceretur protulisse quam fuisset ipsa materia non minus defenderem ex nihilo eum protulisse si ea protulerat quae omnino non fuerant quo enim interest ex nihilo quid proferri an ex aliquo dum quod non fuit fiat quando etiam non fuisse nihil sit fuisse sic et fuisse e contrario nonnihil est fuisse nunc etsi interest tamen utrumque mihi adplaudit siue enim ex nihilo deus molitus est cuncta poterit et carnem in nihilum prodactam exprimere de nihilo siue de materia modulatus est alia poterit et carnem quocumque dehaustam euocare de alio et utique idoneus est reficere qui fecit quanto plus est fecisse quam refecisse initium dedisse quam reddidisse ita restitutionem carnis faciliorem credas institutione aspice nunc ad ipsa quoque exempla diuinae potestatis dies moritur in noctem et tenebris usquequaque sepelitur funestatur mundi honor omnis substantia denigratur sordent silent stupent cuncta ubique iustitium est quies rerum ita lux amissa lugetur et tamen rursus cum suo cultu cum dote cum sole eadem et integra et tota uniuerso orbi reuiuescit interficiens mortem suam noctem rescindens sepulturam suam tenebras heres sibimet existens donec et nox reuiuescat cum suo et illa suggestu redaccenduntur enim et stellarum radii quos matutina succensio extinxerat reducuntur et siderum absentiae quas temporalis distinctio exemerat redornantur et specula lunae quae menstruus numerus adtriuerat reuoluuntur hiemes et aestates uerna et autumna cum suis uiribus moribus fructibus quippe etiam terrae de caelo disciplina est arbores uestire post spolia flores denuo colorare herbas rursus imponere exhibere eadem quae absumpta sunt semina nec prius exhibere quam absumpta mira ratio de fraudatrice seruatrix ut reddat intercipit ut custodiat perdit interficit ut uiuificet ut integret uitiat ut etiam ampliet prius decoquit siquidem et uberiora et cultiora restituit quam exterminauit re uera fenore interitu et iniuria usura et lucro damno semel dixerim uniuersa conditio recidiua est quodcumque conueneris fuit quodcumque amiseris erit nihil non iterum est omnia in statum redeunt cum abscesserint omnia incipiunt cum desierint ideo finiuntur ut fiant nihil deperit nisi in salutem totus igitur hic ordo reuolubilis rerum testatio est resurrectionis mortuorum operibus eam praescripsit deus ante quam litteris uiribus praedicauit ante quam uocibus praemisit tibi naturam magistram submissurus et prophetiam quo facilius credas prophetiae discipulus ante naturae quo statim admittas cum audieris quod ubique iam uideris nec dubites deum carnis etiam resuscitatorem quem omnium noueris restitutorem et utique si omnia homini resurgunt cui procurata sunt porro non homini nisi et carni quale est ut ipsa depereat in totum propter quam et cui nihil deperit si parum uniuersitas resurrectionem figurat si nihil tale conditio signat quia singula eius non tam mori quam desinere dicantur nec redanimari sed reformari existimentur accipe plenissimum atque firmissimum huius spei specimen siquidem animalis est res et uitae obnoxia et morti illum dico alitem orientis peculiarem de singularitate famosum de posteritate monstruosum qui semetipsum libenter funerans renouat natali fine decedens atque succedens iterum phoenix ubi nemo iam iterum ipse qui non iam alius idem quid expressius atques signatius in hanc causam aut cui alii rei tale documentum deus etiam in scripturis suis et florebis enim inquit uelut phoenix id est de morte de funere uti credas de ignibus quoque substantiam corporis exigi posse multis passeribus antestare nos dominus pronuntiauit si non et phoenicibus nihil magnum sed homines semel interibunt auibus arabiae de resurrectione securis talia interim diuinarum uirium liniamenta non minus parabolis operato deo quam locuto ueniamus et ad ipsa edicta atque decreta eius quo cum maxime diuisionem istam materiae ordinamus exorsi enim ab auctoritate carnis an ea sit cui dilapsae salus competat dehinc prosecuti de potentia dei an tanta sit quae salutem conferre dilapsae rei soleat nunc si probauimus utrumque uelim etiam de causa requiras an sit aliqua tatn digna quae resurrectionem carnis necessariam et rationi certe omni modo debitam uindicet quia subest dicere etsi caro capax restitui etsi diuinitas idonea restituendi sed causa restitutionis praeesse debebit accipe igitur et causam qui apud deum discis tam optimum quam et iustum de suo optimum de nostro iustum nisi enim homo deliquisset optimum solummodo deum nosset ex naturae proprietate at nunc etiam iustum eum patitur ex causae suae necessitate tamen et hoc ipso optimum dum et iustum et bono enim iuuando et malo puniendo iustitiam exhibens utramque sententiam bono praestat hinc uindicans istud inde remunerans illud sed cum marcione plenius disces an hoc sit dei totum interim talis est noster merito iudex quia dominus merito dominus quia auctor merito auctor quia deus hinc et ille nescio quis haereticorum merito non iudex non enim dominus merito non dominus non enim auctor nescio iam si deus qui nec auctor quod deus nec dominus quod auctor igitur si deo et domino et auctori congruentissimum est iudicium in hominem destinare de hoc ipso an dominum et auctorem suum agnoscere et obseruare curarit an non idque iudicium resurrectio expunget haec erit tota causa immo necessitas resurrectionis congruentissima scilicet deo destinatio iudicii de cuius dispositione dispicias an utrique substantiae humanae diiudicandae censura diuina praesideat tam animae quam et carni quod enim congruet iudicari hoc competet etiam resuscitari dicimus plenum primo perfectumque credendum iudicium dei ut ultimum iam atque exinde perpetuum ut sic quoque iustum dum non in aliquo minus ut sic quoque deo dignum dum pro tanta eius patientia plenum atque perfectum itaque plenitudinem perfectionemque iudicii nonnisi de totius hominis repraesentatione constare totum porro hominem ex utriusque substantiae congregatione parere idcircoque in utraque exhibendum quem totum oporteat iudicari qui nisi totus non uixerit qualis ergo uixerit talem iudicatum iri quia de eo quod uixerit habeat iudicari uita est enim causa iudicii per tot substantias dispungenda per quot et functa est age iam scindant aduersarii nostri carnis animaeque contextum prius in uitae administratione ut ita audeant scindere illud etiam in uitae remuneratione negent operarum societatem ut merito possint etiam mercedum negare non sit particeps in sententia caro si non fuerat et in causa sola anima reuocetur si sola decedit at enim non magis sola decedit quam sola decucurrit illud unde decedit uitam hanc dico adeo autem non sola anima transigit uitam ut nec cogitatus licet solos licet non ad effectum per carnem deductos auferamus a collegio carnis siquidem in carne et cum carne et per carnem agitur ab anima quod agitur in corde hanc denique carnis speciem arcem animae etiam dominus in suggillatione cogitatuum taxat quid cogitatis in cordibus uestris nequam et qui conspexerit ad concupiscendum iam adulterauit in corde adeo et sine opere et sine effectu cogitatus carnis est actus sed etsi in cerebro uel in medio superciliorum discrimine uel ubiubi philosophis placet principalitas sensuum consecrata est quod h gemonikon appellatur caro erit omne animae cogitatorium nunquam anima sine carne est quamdiu in carne est nihil non cum illa agit sine qua non est quaere adhuc an cogitatus quoque per carnem administrantur qui per carnem dinoscuntur extrinsecus uolutet aliquid anima uultus operatur indicium facies intentionum omnium speculum est negent factorum societatem cui negare non possunt cogitatorum et illi quidem delinquentias carnis enumerant ergo peccatrix tenebitur supplicio nos uero etiam uirtutes carnis opponimus ergo et bene operata tenebitur praemio et si anima est quae agit et impellit in omnia carnis obsequium est sed deum non licet aut iniustum iudicem credi aut inertem iniustum si sociam bonorum operum a praemiis arceat inertem si sociam malorum a suppliciis secernat cum humana censura eo perfectior habeatur quo etiam ministros facti cuiusque deposcit nec parcens nec inuidens illis quominus cum auctoribus aut poenae aut gratiae communicent fructum sed cum imperium animae obsequium carni distribuimus prospiciendum est ne et hoc alia argumentatione subuertant ut uelint carnem sic in officio animae conlocare non quasi ministram ne et sociam cogantur agnoscere dicent enim ministros et socios habere arbitrium ministrandi atque sociandi et potestatem suae uoluntatis in utrumque homines scilicet et ipsos idcirco cum auctoribus merita communicare quibus operam sponte accommodarint carnem autem nihil sapientem nihil sentientem per semetipsam non uelle non nolle de suo habentem uice potius uasculi adparere animae ut instrumentum non ut ministerium itaque animae solius iudicium praesidere qualiter usa sit uasculo carnis uasculum uero ipsum non esse sententiae obnoxium quia nec calicem damnari si quis eum ueneno temperarit nec gladium ad bestias pronuntiari si quis eo latrocinium fuerit operatus iam ergo innocens caro ex ea parte qua non reputabuntur illi operae malae et nihil prohibet innocentiae nomine saluam eam fieri licet enim nec bona opera deputentur illi sicut nec mala diuinae tamen benignitati magis competit innocentes liberare beneficos enim debet optimi est autem etiam quod non debetur offerre et tamen calicem non dico uenenarium in quem mors aliqua ructuarit sed frictricis uel archigalli uel gladiatoris aut carnificis spiritu infectum quaero an minus damnes quam oscula ipsorum nostris quoque sordibus nubilum uel non pro animo temperatum elidere solemus quo magis puero irascamur gladium uero latrociniis ebrium quis non a domo tota nedum a cubiculo nedum a capitis sui officio relegabit praesumens scilicet nihil aliud se quam inuidiam animarum somniaturum urguentium et inquietantium sanguinis sui concubinum at enim et calix bene sibi conscius et de diligentia ministri commendatus de coronis quoque potatoris sui inornabitur aut aspergine florum honorabitur et gladius bene de bello cruentus et melior homicida laudem suam consecratione pensabit estne ergo et in uascula et in instrumenta sententiam figere ut dominorum et auctorum meritis et ipsa communicent et huic quoque argumentationi satisfecerim licet ab exemplo uacet diuersitas rerum omne enim uas uel instrumentum aliunde in usus uenit extranea omnino materia a substantia hominis caro autem ab exordio uteri consata conformata congenita animae etiam in omni operatione miscetur illi nam etsi uas uocatur apud apostolum quod iubet in honore tractari eadem tamen ab eodem homo exterior appellatur ille scilicet limus qui prior titulo hominis incisus est non calicis aut gladii aut uasculi ullius uas enim capacitatis nomine dicta est qua animam capit et continet homo uero de communione naturae quae eam non instrumentum in operationibus praestat sed ministerium ita