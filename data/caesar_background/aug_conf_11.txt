uitam timebam illam in sede sua et ab ea fugiens quaerebam eam putabam enim me miserum fore nimis si feminae priuarer amplexibus et medicinam misericordiae tuae ad eandem infirmitatem sanandam non cogitabam quia expertus non eram et propriarum uirium credebam esse continentiam quarum mihi non eram conscius cum tam stultus essem ut nescirem sicut scriptum est neminem posse esse continentem nisi tu dederis utique dares si gemitu interno pulsarem aures tuas et fide solida in te iactarem curam meam prohibebat me sane alipius ab uxore ducenda cantans nullo modo nos posse securo otio simul in amore sapientiae uiuere sicut iam diu desideraremus si id fecissem erat enim ipse in ea re etiam tunc castissimus ita ut mirum esset quia uel experientiam concubitus ceperat in ingressu adulescentiae suae sed non haeserat magisque doluerat et spreuerat et deinde iam continentissime uiuebat ego autem resistebam illi exemplis eorum qui coniugati coluissent sapientiam et promeruissent deum et habuissent fideliter ac dilexissent amicos a quorum ego quidem granditate animi longe aberam et deligatus morbo carnis mortifera suauitate trahebam catenam meam solui timens et quasi concusso uulnere repellens uerba bene suadentis tamquam manum soluentis insuper etiam per me ipsi quoque alipio loquebatur serpens et innectebat atque spargebat per linguam meam dulces laqueos in uia eius quibus illi honesti et expediti pedes implicarentur cum enim me ille miraretur quem non parui penderet ita haerere uisco illius uoluptatis ut me adfirmarem quotienscumque inde inter nos quaereremus caelibem uitam nullo modo posse degere atque ita me defenderem cum illum mirantem uiderem ut dicerem multum interesse inter illud quod ipse raptim et furtim expertus esset quod paene iam ne meminisset quidem atque ideo nulla molestia facile contemneret et delectationes consuetudinis meae ad quas si accessisset honestum nomen matrimonii non eum mirari oportere cur ego illam uitam nequirem spernere coeperat et ipse desiderare coniugium nequaquam uictus libidine talis uoluptatis sed curiositatis dicebat enim scire se cupere quidnam esset illud sine quo uita mea quae illi sic placebat non mihi uita sed poena uideretur stupebat enim liber ab illo uinculo animus seruitutem meam et stupendo ibat in experiendi cupidinem uenturus in ipsam experientiam atque inde fortasse lapsurus in eam quam stupebat seruitutem quoniam sponsionem uolebat facere cum morte et qui amat periculum incidet in illud neutrum enim nostrum si quod est coniugale decus in officio regendi matrimonii et suscipiendorum liberorum ducebat nisi tenuiter magna autem ex parte atque uehementer consuetudo satiandae insatiabilis concupiscentiae me captum excruciabat illum autem admiratio capiendum trahebat sic eramus donec tu altissime non deserens humum nostram miseratus miseros subuenires miris et occultis modis et instabatur impigre ut ducerem uxorem iam petebam iam promittebatur maxime matre dante operam quo me iam coniugatum baptismus salutaris ablueret quo me in dies gaudebat aptari et uota sua ac promissa tua in mea fide compleri animaduertebat cum sane et rogatu meo et desiderio suo forti clamore cordis abs te deprecaretur cotidie ut ei per uisum ostenderes aliquid de futuro matrimonio meo numquam uoluisiti et uidebat quaedam uana et phantastica quo cogebat impetus de hac re satagentis humani spiritus et narrabat mihi non cum fiducia qua solebat cum tu demonstrabas ei sed contemnens ea dicebat enim discernere se nescio quo sapore quem uerbis explicare non poterat quid interesset inter reuelantem te et animam suam somniantem instabatur tamen et puella petebatur cuius aetas ferme biennio minus quam nubilis erat et quia ea placebat exspectabatur et multi amici agitaueramus animo et conloquentes ac detestantes turbulentas humanae uitae molestias paene iam firmaueramus remoti a turbis otiose uiuere id otium sic moliti ut si quid habere possemus conferremus in medium unamque rem familiarem conflaremus ex omnibus ut per amicitiae sinceritatem non esset aliud huius et aliud illius sed quod ex cunctis fieret unum et uniuersum singulorum esset et omnia omnium cum uideremur nobis esse posse decem ferme homines in eadem societate essentque inter nos praediuites romanianus maxime communiceps noster quem tunc graues aestus negotiorum suorum ad comitatum attraxerant ab ineunte aetate mihi familiarissimus qui maxime instabat huic rei et magnam in suadendo habebat auctoritatem quod ampla res eius multum ceteris anteibat et placuerat nobis ut bini annui tamquam magistratus omnia necessaria curarent ceteris quietis sed posteaquam coepit cogitari utrum hoc mulierculae sinerent quas et alii nostrum iam habebant et nos habere uolebamus totum illud placitum quod bene formabamus dissiluit in manibus atque confractum et abiectum est inde ad suspiria et gemitus et gressus ad sequendas latas et tritas uias saeculi quoniam multae cogitationes erant in corde nostro consilium autem tuum manet in aeternum ex quo consilio deridebas nostra et tua praeparabas nobis daturus escam in opportunitate et aperturus manum atque impleturus animas nostras benedictione interea mea peccata multiplicabantur et auulsa a latere meo tamquam impedimento coniugii cum qua cubare solitus eram cor ubi adhaerebat concisum et uulneratum mihi erat et trahebat sanguinem et illa in africam redierat uouens tibi alium se uirum nescituram relicto apud me naturali ex illa filio meo at ego infelix nec feminae imitator dilationis impatiens tamquam post biennium accepturus eam quam petebam quia non amator coniugii sed libidinis seruus eram procuraui aliam non utique coniugem quo tamquam sustentaretur et perduceretur uel integer uel auctior morbus animae meae satellitio perdurantis consuetudinis in regnum uxorium nec sanabatur uulnus illud meum quod prioris praecisione factum erat sed post feruorem doloremque acerrimum putrescebat et quasi frigidius sed desperatius dolebat tibi laus tibi gloria fons misericordiarum ego fiebam miserior et tu propinquior aderat iam iamque dextera tua raptura me de caeno et ablutura et ignorabam nec me reuocabat a profundiore uoluptatum carnalium gurgite nisi metus mortis et futuri iudicii tui qui per uarias quidem opiniones numquam tamen recessit de pectore meo et disputabam cum amicis meis alipio et nebridio de finibus bonorum et malorum epicurum accepturum fuisse palmam in animo meo nisi ego credidissem post mortem restare animae uitam et tractus meritorum quod epicurus credere noluit et quaerebam si essemus immortales et in perpetua corporis uoluptate sine ullo amissionis terrore uiueremus cur non essemus beati aut quid aliud quaereremus nesciens idipsum ad magnam miseriam pertinere quod ita demersus et caecus cogitare non possem lumen honestatis et gratis amplectendae pulchritudinis quam non uidet oculus carnis et uidetur ex intimo nec considerabam miser ex qua uena mihi manaret quod ista ipsa foeda tamen cum amicis dulciter conferebam nec esse sine amicis poteram beatus etiam secundum sensum quem tunc habebam in quantalibet affluentia carnalium uoluptatum quos utique amicos gratis diligebam uicissimque ab eis me diligi gratis sentiebam o tortuosas uias uae animae audaci quae sperauit si a te recessisset se aliquid melius habituram uersa et reuersa in tergum et in latera et in uentrem et dura sunt omnia et tu solus requies et ecce ades et liberas a miserabilibus erroribus et constituis nos in uia tua et consolaris et dicis currite ego feram et ego perducam et ibi ego feram iam mortua erat adulescentia mea mala et nefanda et ibam in iuuentutem quanto aetate maior tanto uanitate turpior qui cogitare aliquid substantiae nisi tale non poteram quale per hos oculos uideri solet non te cogitabam deus in figura corporis humani ex quo audire aliquid de sapientia coepi semper hoc fugi et gaudebam me hoc repperisse in fide spiritalis matris nostrae catholicae tuae sed quid te aliud cogitarem non occurrebat et conabar cogitare te homo et talis homo summum et solum et uerum deum et te incorruptibilem et inuiolabilem et incommutabilem totis medullis credebam quia nesciens unde et quomodo plane tamen uidebam et certus eram id quod corrumpi potest deterius esse quam id quod non potest et quod uiolari non potest incunctanter praeponebam uiolabili et quod nullam patitur mutationem melius esse quam id quod mutari potest clamabat uiolenter cor meum aduersus omnia phantasmata mea et hoc uno ictu conabar abigere circumuolantem turbam immunditiae ab acie mentis meae et uix dimota in ictu oculi ecce conglobata rursus aderat et inruebat in aspectum meum et obnubilabat eum ut quamuis non forma humani corporis corporeum tamen aliquid cogitare cogerer per spatia locorum siue infusum mundo siue etiam extra mundum per infinita diffusum etiam ipsum incorruptibile et inuiolabile et incommutabile quod corruptibili et uiolabili et commutabili praeponebam quoniam quidquid priuabam spatiis talibus nihil mihi esse uidebatur sed prorsus nihil ne inane quidem tamquam si corpus auferatur loco et maneat locus omni corpore uacuatus et terreno et humido et aerio et caelesti sed tamen sit locus inanis tamquam spatiosum nihil ego itaque incrassatus corde nec mihimet ipsi uel ipse conspicuus quidquid non per aliquanta spatia tenderetur uel diffunderetur uel conglobaretur uel tumeret uel tale aliquid caperet aut capere posset nihil prorsus esse arbitrabar per quales enim formas ire solent oculi mei per tales imagines ibat cor meum nec uidebam hanc eandem intentionem qua illas ipsas imagines formabam non esse tale aliquid quae tamen ipsas non formaret nisi esset magnum aliquid ita etiam te uita uitae meae grandem per infinita spatia undique cogitabam penetrare totam mundi molem et extra eam quaquauersum per immensa sine termine ut haberet te terra haberet caelum haberent omnia et illa finirentur in te tu autem nusquam sicut autem luci solis non obsisteret aeris corpus aeris huius qui supra terram est quominus per eum traiceretur penetrans eum non dirrumpendo aut concidendo sed implendo eum totum sic tibi putabam non solum caeli et aeris et maris sed etiam terrae corpus peruium et ex omnibus maximis minimisque partibus penetrabile ad capiendam praesentiam tuam occulta inspiratione intrinsecus et extrinsecus administrantem omnia quae creasti ita suspicabar quia cogitare aliud non poteram nam falsum erat illo enim modo maior pars terrae maiorem tui partem haberet et minorem minor atque ita te plena essent omnia ut amplius tui caperet elephanti corpus quam passeris quo esset isto grandius grandioremque occuparet locum atque ita frustatim partibus mundi magnis magnas breuibus breues partes tuas prasesentes faceres non est autem ita sed nondum inluminaueras tenebras meas sat erat mihi domine aduersus illos deceptos deceptores et loquaces mutos quoniam non ex eis sonabat uerbum tuum sat erat ergo illud quod iam diu ab usque carthagine a nebridio proponi solebat et omnes qui audieramus concussi sumus quid erat tibi factura nescio qua gens tenebrarum quam ex aduersa mole solent opponere si tu cum ea pugnare noluisses si enim responderetur aliquid fuisse nocituram uiolabilis tu et corruptibilis fores si autem nihil ea nocere potuisse diceretur nulla afferretur causa pugnandi et ita pugnandi ut quaedam portio tua et membrum tuum uel proles de ipsa substantia tua misceretur aduersis potestatibus et non a te creatis naturis atque in tantum ab eis corrumperetur et commutaretur in deterius ut a beatitudine in miseriam uerteretur et indigeret auxilio quo erui purgarique posset et hanc esse animam cui tuus sermo seruienti liber et contaminatae purus et corruptae integer subueniret sed et ipse corruptibilis quia ex una eademque substantia itaque si te quidquid es id est substantiam tuam qua es incorruptibilem dicerent falsa esse illa omnia et exsecrabilia si autem corruptibilem idipsum iam falsum et prima uoce abominandum sat erat ergo istuc aduersus eos omni modo euomendos a pressura pectoris quia non habebant qua exirent sine horribili sacrilegio cordis et linguae sentiendo de te ista et loquendo sed et ego adhuc quamuis incontaminabilem et inconuertibilem et nulla ex parte mutabilem dicerem firmeque sentirem deum nostrum deum uerum qui fecisti non solum animas nostras sed etiam corpora nec tantum nostras animas et corpora sed omnes et omnia non tenebam explicatam et enodatam causam mali quaecumque tamen esset sic eam quaerendam uidebam ut non per illam constringerer deum incommutabilem mutabilem credere ne ipse fierem quod quaerebam itaque securus eam quaerebam et certus non esse uerum quod illi dicerent quos toto animo fugiebam quia uidebam quaerendo unde malum repletos malitia qua opinarentur tuam potius substantiam male pati quam suam male facere et intendebam ut cernerem quod audiebam liberum uoluntatis arbitrium causam esse ut male faceremus et rectum iudicium tuum ut pateremur et eam liquidam cernere non ualebam itaque aciem mentis de profundo educere conatus mergebar iterum et saepe conatus mergebar iterum atque iterum subleuabat enim me in lucem tuam quod tam sciebam me habere uoluntatem quam me uiuere itaque cum aliquid uellem aut nollem non alium quam me uelle ac nolle certissimus eram et ibi esse causam peccati mei iam iamque animaduertebam quod autem inuitus facerem pati me potius quam facere uidebam et id non culpam sed poenam esse iudicabam qua me non iniuste plecti te iustum cogitans cito fatebar sed rursus dicebam quis fecit me nonne deus meus non tantum bonus sed ipsum bonum unde igitur mihi male uelle et bene nolle ut esset cur iuste poenas luerem quis in me hoc posuit et inseuit mihi plantarium amaritudinis cum totus fierem a dulcissimo deo meo si diabolus auctor unde ipse diabolus quod si et ipse peruersa uoluntate ex bono angelo diabolus factus est unde et in ipso uoluntas mala qua diabolus fieret quando totus angelus a conditore optimo factus esset his cogitationibus deprimebar iterum et suffocabar sed non usque ad illum infernum subducebar erroris ubi nemo tibi confitetur dum tu potius mala pati quam homo facere putatur sic enim nitebar inuenire cetera ut iam inueneram melius esse incorruptibile quam corruptibile et ideo te quidquid esses esse incorruptibilem confitebar neque enim ulla anima umquam potuit poteritue cogitare aliquid quod sit te melius qui summum et optimum bonum es cum autem uerissime atque certissime incorruptibile corruptibili praeponatur sicut iam ego praeponebam poteram iam cogitatione aliquid attingere quod esset melius deo meo nisi tu esses incorruptibilis ubi igitur uidebam incorruptibile corruptibili esse praeferendum ibi te quaerere debebam atque inde aduertere ubi sit malum id est unde sit ipsa corruptio qua uiolari substantia tua nullo modo potest nullo enim prorsus modo uiolat corruptio deum nostrum nulla uoluntate nulla necessitate nullo improuiso casu quoniam ipse est deus et quod sibi uult bonum est et ipse est idem bonum corrumpi autem non est bonum nec cogeris inuitus ad aliquid quia uoluntas tua non est maior quam potentia tua esset autem maior si te ipso tu ipse maior esses uoluntas enim et potentia dei deus ipse est et quid improuisum tibi qui nosti omnia et nulla natura est nisi quia nosti eam et ut quid multa dicimus cur non sit corruptibilis substantia quae deus est quando si hoc esset non esset deus et quaerebam unde malum et male quaerebam et in ipsa inquisitione mea non uidebam malum et constituebam in conspectu spiritus mei uniuersam creaturam quidquid in ea cernere possumus sicuti est terra et mare et aer et sidera et arbores et animalia mortalia et quidquid in ea non uidemus sicut firmamentum caeli insuper et omnes angelos et cuncta spiritalia eius sed etiam ipsa quasi corpora essent locis et locis ordinauit imaginatio mea et feci unam massam grandem distinctam generibus corporum creaturam tuam siue re uera quae corpora erant siue quae ipse pro spiritibus finxeram et eam feci grandem non quantum erat quod scire non poteram sed quantum libuit undiqueuersum sane finitam te autem domine ex omni parte ambientem et penetrantem eam sed usquequaque infinitum tamquam si mare esset ubique et undique per immensa infinitum solum mare et haberet intra se spongiam quamlibet magnam sed finitam tamen plena esset utique spongia illa ex omni