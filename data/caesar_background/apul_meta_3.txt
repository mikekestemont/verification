itaque licet salutare non erit photis illa temptetur haec mecum ipse disputans fores milonis accedo et quod aiunt pedibus in sententiam meam uado nec tamen domi milonem uel uxorem eius offendo sed tantum caram meam photidem suis parabat isicium fartim concisum et pulpam frustatim consectam ambacupascuae iurulenta et quod naribus iam inde ariolabar tuccetum perquam sapidissimum ipsa linea tunica mundule amicta et russea fasceola praenitente altiuscule sub ipsas papillas succinctula illud cibarium uasculum floridis palmulis rotabat in circulum et in orbis flexibus crebra succutiens et simul membra sua leniter inlubricans lumbis sensim uibrantibus spinam mobilem quatiens placide decenter undabat isto aspectu defixus obstupui et mirabundus steti steterunt et membra quae iacebant ante et tandem ad illam quam pulchre quamque festiue inquam photis mea ollulam istam cum natibus intorques quam mellitum pulmentum apparas felix et certo certius beatus cui permiseris illuc digitum intingere tunc illa lepida alioquin et dicacula puella discede inquit miselle quam procul a meo foculo discede nam si te uel modice meus igniculus afflauerit ureris intime nec ullus extinguet ardorem tuum nisi ego quae dulce condiens et ollam et lectulum suaue quatere noui haec dicens in me respexit et risit nec tamen ego prius inde discessi quam diligenter omnem eius explorassem habitudinem uel quid ego de ceteris aio cum semper mihi unica cura fuerit caput capillumque sedulo et puplice prius intueri et domi postea perfrui sitque iudicii huius apud me certa et statuta ratio uel quod uel quod praecipua pars ista corporis in aperto et perspicuo posita prima nostris luminibus occurrit et quod in ceteris membris floridae uestis hilaris color hoc in capite nitor natiuus operatur denique pleraeque indolem gratiamque suam probaturae lacinias omnes exuunt amicula dimouent nudam pulchritudinem suam praebere se gestiunt magis de cutis roseo rubore quam de uestis aureo colore placiturae at uero quod nefas dicere nec quod sit ullum huius rei tam dirum exemplum si cuiuslibet eximiae pulcherrimaeque feminae caput capillo spoliaueris et faciem natiua specie nudaueris licet illa caelo deiecta mari edita fluctibus educata licet inquam uenus ipsa fuerit licet omni gratiarum choro stipata et toto cupidinum populo comitata et balteo suo cincta cinnama fraglans et balsama rorans calua processerit placere non poterit nec uulcano suo quid cum capillis color gratus et nitor splendidus inlucet et contra solis aciem uegetus fulgurat uel placidus renitet aut in contrariam gratiam uariat aspectum et nunc aurum coruscans in lenem mellis deprimitur umbram nunc coruina nigredine caerulus columbarum colli flosculos aemulatur uel cum guttis arabicis obunctus et pectinis arguti dente tenui discriminatus et pone uersum coactus amatoris oculis occurrens ad instar speculi reddit imaginem gratiorem quid cum frequenti subole spissus cumulat uerticem uel prolixa serie porrectus dorsa permanat tanta denique est capillamenti dignitas ut quamuis auro ueste gemmis omnique cetero mundo exornata mulier incedat tamen nisi capillum distinxerit ornata non possit audire sed in mea photide non operosus sed inordinatus ornatus addebat gratiam uberes enim crines leniter remissos et ceruice dependulos ac dein per colla dispositos sensimque sinuatos patagio residentes paulisper ad finem conglobatos in summum uerticem nodus adstrinxerat nec diutius quiui tantum cruciatum uoluptatis eximiae sustinere sed pronus in eam qua fine summum cacumen capillus ascendit mellitissimum illud sauium impressi tum illa ceruicem intorsit et ad me conuersa limis et morsicantibus oculis heus tu scolastice ait dulce et amarum gustulum carpis caue ne nimia mellis dulcedine diutinam bilis amaritudinem contrahas quid istic inquam est mea festiuitas cum sim paratus uel uno sauiolo interim recreatus super istum ignem porrectus assari et cum dicto artius eam complexus coepi sauiari iamque aemula libidine in amoris parilitatem congermanescenti mecum iam patentis oris inhalatu cinnameo et occursantis linguae inlisu nectareo prona cupidine adlibescenti pereo inquam immo iam dudum perii nisi tu propitiaris ad haec illa rursum me deosculato bono animo esto inquit nam ego tibi mutua uoluntate mancipata sum nec uoluptas nostra differetur ulterius sed prima face cubiculum tuum adero abi ergo ac te compara tota enim nocte tecum fortiter et ex animo proeliabor his et talibus obgannitis sermonibus inter nos discessum est commodum meridies accesserat et mittit mihi birrhena xeniola porcum opimum et quinque gallinulas et uini cadum in aetate pretiosi tunc ego uocata photide ecce inquam ueneris hortator et armiger liber aduenit ultro uinum istud hodie sorbamus omne quod nobis restinguat pudoris ignauiam et alacrem uigorem libidinis incutiat hac enim sitarchia nauigium ueneris indiget sola ut in nocte peruigili et oleo lucerna et uino calix abundet diem ceterum lauacro ac dein cenae dedimus nam milonis boni concinnaticiam mensulam rogatus adcubueram quam pote tutus ab uxoris eius aspectu birrhenae monitorum memor et perinde in eius faciem oculos meos ac si in auernum lacum formidans deieceram sed adsidue respiciens praeministrantem photidem inibi recreabar animi cum ecce iam uespera lucernam intuens pamphile quam largus inquit imber aderit crastino et percontanti marito qui comperisset istud respondit sibi lucernam praedicere quod dictum ipsius milo risu secutus grandem inquit istam lucernam sibillam pascimus quae cuncta caeli negotia et solem ipsum de specula candelabri contuetur ad haec ego subiciens sunt aio prima huiusce diuinationis experimenta nec mirum licet modicum istum igniculum et manibus humanis laboratum memorem tamen illius maioris et caelestis ignis uelut sui parentis quid is sit editurus in aetheris uertice diuino praesagio et ipsum scire et nobis enuntiare nam et corinthi nunc apud nos passim chaldaeus quidam hospes miris totam ciuitatem responsis turbulentat et arcana fatorum stipibus emerendis edicit in uulgum qui dies copulas nuptiarum adfirmet qui fundamenta moenium perpetuet qui negotiatori commodus qui uiatori celebris qui nauigiis opportunus mihi denique prouentum huius peregrinationis inquirenti multa respondit et oppido mira et satis uaria nunc enim gloriam satis floridam nunc historiam magnam et incredundam fabulam et libros me futurum ad haec renidens milo qua inquit corporis habitudine praeditus quoue nomine nuncupatus hic iste chaldaeus est procerus inquam et suffusculus diophanes nomine ipse est ait nec ullus alius nam et hic apud nos multa multis similiter effatus non paruas stipes immo uero mercedes opimas iam consecutus fortunam scaeuam an saeuam uerius dixerim miser incidit nam die quadam cum frequentis populi circulo conseptus coronae circumstantium fata donaret cerdo quidam nomine negotiator accessit eum diem commodum peregrinationi cupiens quem cum electum destinasset ille iam deposita crumina iam profusis nummulis iam dinumeratis centum denarium quos mercedem diuinationis auferret ecce quidam de nobilibus adulescentulus a tergo adrepens eum lacinia prehendit et conuersum amplexus exosculatur artissime at ille ubi primum consauiatus eum iuxtim se ut adsidat effecit attonitus et repentinae uisionis stupore attonitus et praesentis negotii quod gerebat oblitus infit ad eum quam olim equidem exoptatus nobis aduenis respondit ad haec ille alius commodum uespera oriente sed uicissim tu quoque frater mihi memora quem ad modum exinde ut de euboea insula festinus enauigasti et maris et uiae confeceris iter ad haec diophanes ille chaldaeus egregius mente uiduus necdum suus hostes inquit et omnes inimici nostri tam diram immo uero ulixeam peregrinationem incidant nam et nauis ipsa qua uehebamur uariis turbinibus procellarum quassata utroque regimine amisso aegre ad ulterioris ripae marginem detrusa praeceps demersa est et nos omnibus amissis uix enatauimus quodcumque uel ignotorum miseratione uel amicorum beniuolentia contraximus id omne latrocinalis inuasit manus quorum audaciae repugnans etiam arignotus unicus frater meus sub istis oculis miser iugulatus est haec eo adhuc narrante maesto cerdo ille negotiator correptis nummulis suis quos diuinationis mercedi destinauerat protinus aufugit ac dehinc tunc demum diophanes expergitus sensit imprudentiae suae labem cum etiam nos omnis circumsecus adstantes in clarum cachinnum uideret effusos sed tibi plane luci domine soli omnium chaldaeus ille uera dixerit sisque felix et iter dexterum porrigas haec milone diutine sermocinante tacitus ingemescebam mihique non mediocriter suscensebam quod ultro inducta serie inopportunarum fabularum partem bonam uesperae eiusque gratissimum fructum amitterem et tandem denique deuorato pudore ad milonem aio ferat suam diophanes ille fortunam et spolia populorum rursum conferat mari pariter ac terrae mihi uero fatigationis hesternae etiam nunc saucio da ueniam maturius concedam cubitum et cum dicto facesso et cubiculum meum contendo atque illic deprehendo epularum dispositiones satis concinnas nam et pueris extra limen credo ut arbitrio nocturni gannitus ablegarentur humi quam procul distratum fuerat et grabattulum meum adstitit mensula cenae totius honestas reliquias tolerans et calices boni iam infuso latice semipleni solam temperiem sustinentes et lagoena iuxta orificio caesim deasceato patescens facilis hauritu prorsus gladiatoriae ueneris antecenia commodum cubueram et ecce photis mea iam domina cubitum reddita laeta proximat rosa serta et rosa soluta in sinu tuberante ac me pressim deosculato et corollis reuincto ac flore persperso adripit poculum ac desuper aqua calida iniecta porrigit bibam idque modico prius quam totum exsorberem clementer inuadit ac relictum paullulatim labellis minuens meque respiciens sorbillat dulciter sequens et tertium inter nos uicissim et frequens alternat poculum cum ego iam uino madens nec animo tantum uerum etiam corpore ipso ad libidinem inquies alioquin et petulans et iam saucius paulisper inguinum fine lacinia remota inpatientiam ueneris photidi meae monstrans miserere inquam et subueni maturius nam ut uides proelio quod nobis sine fetiali officio indixeras iam proximante uehementer intentus ubi primam sagittam saeui cupidinis in ima praecordia mea delapsam excepi arcum meum et ipse uigorate tetendi et oppido formido ne neruus rigoris nimietate rumpatur sed ut mihi morem plenius gesseris in effusum laxa crinem et capillo fluente undanter ede complexus amabiles nec mora cum omnibus illis cibariis uasculis raptim remotis laciniis cunctis suis renudata crinibusque dissolutis ad hilarem lasciuiam in speciem ueneris quae marinos fluctus subit pulchre reformata paulisper etiam glabellum feminal rosea palmula potius obumbrans de industria quam tegens uerecundia proeliare inquit et fortiter proeliare nec enim tibi cedam nec terga uortam comminus in aspectum si uir es derige et grassare nauiter et occide moriturus hodierna pugna non habet missionem haec simul dicens inscenso grabattulo super me sensim residens ac crebra subsiliens lubricisque gestibus mobilem spinam quatiens pendulae ueneris fructu me satiauit usque dum lassis animis et marcidis artibus defetigati simul ambo corruimus inter mutuos amplexus animas anhelantes his et huius modi conluctationibus ad confinia lucis usque peruigiles egimus poculis interdum lassitudinem refouentes et libidinem incitantes et uoluptatem integrantes ad cuius noctis exemplar similes adstruximus alias plusculas forte quadam die de me magno opere birrhena contendit apud eam cenulae interessem et cum impendio excusarem negauit ueniam ergo igitur photis erat adeunda deque nutu eius consilium uelut auspicium petendum quae quamquam inuita quod a se ungue latius digrederer tamen comiter amatoriae militiae breuem commeatum indulsit sed heus tu inquit caue regrediare cena maturius nam uesana factio nobilissimorum iuuenum pacem publicam infestat passim trucidatos per medias plateas uidebis iacere nec praesidis auxilia longinqua leuare ciuitatem tanta clade possunt tibi uero fortunae splendor insidias contemptus etiam peregrinationis poterit adferre fac sine cura inquam sis photis mea nam praeter quod epulis alienis uoluptates meas anteferrem metum etiam istum tibi demam maturata regressione nec tamen incomitatus ibo nam gladiolo solito cinctus altrinsecus ipse salutis meae praesidia gestabo sic paratus cenae me committo frequens ibi numerus epulonum et utpote apud primatem feminam flos ipse ciuitatis mens ae opipares citro et ebore nitentes lecti aureis uestibus intecti ampli calices uariae quidem gratiae sed pretiositatis unius hic uitrum fabre sigillatum ibi crustallum inpunctum argentum alibi clarum et aurum fulgurans et sucinum mire cauatum et lapides ut bibas et quicquid fieri non potest ibi est diribitores plusculi splendide amicti fercula copiosa scitule subministrare pueri calamistrati pulchre indusiati gemmas formatas in pocula uini uetusti frequenter offerre iam inlatis luminibus epularis sermo percrebuit iam risus adfluens et ioci liberales et cauillus hinc inde tum infit ad me birrhena quam commode uersaris in nostra patria quod sciam templis et lauacris et ceteris operibus longe cunctas ciuitates antecellimus utensilium praeterea pollemus adfatim certe libertas otiosa et negotioso quidem aduenae romana frequentia modesto uero hospiti quies uillatica omni denique prouinciae uoluptarii secessus sumus ad haec ego subiciens uera memoras nec usquam gentium magis me liberum quam hic fuisse credidi sed oppido formido caecas et ineuitabiles latebras magicae disciplinae nam ne mortuorum quidem sepulchra tuta dicuntur sed ex bustis et rogis reliquiae quaedam et cadauerum praesegmina ad exitiabiles uiuentium fortunas petuntur et cantatrices anus in ipso momento choragi funebris praepeti celeritate alienam sepulturam anteuortunt his meis addidit alius immo uero istic nec uiuentibus quidem ullis parcitur et nescio qui simile passus ore undique omnifariam deformato truncatus est inter haec conuiuium totum in licentiosos cachinnos effunditur omniumque ora et optutus in unum quempiam angulo secubantem conferuntur qui cunctorum obstinatione confusus indigna murmurabundus cum uellet exsurgere immo mi theliphron birrhena inquit et subsiste paulisper et more tuae urbanitatis fabulam illam tuam remetire ut et filius meus iste lucius lepidi sermonis tui perfruatur comitate at ille tu quidem domina ait in officio manes sanctae tuae bonitatis sed ferenda non est quorundam insolentia sic ille commotus sed instantia birrhenae quae eum adiuratione suae salutis ingratis cogebat effari perfecit ut uellet ac sic aggeratis in cumulum stragulis et effultus in cubitum suberectusque in torum porrigit dexteram et ad instar oratorum conformat articulum duobusque infimis conclusis digitis ceteros eminens rrigens et infesto pollice clementer subrigens infit theliphron pupillus ego mileto profectus ad spectaculum olimpicum cum haec etiam loca prouinciae famigerabilis adire cuperem peragrata cuncta thessalia fuscis auibus larissam accessi ac dum singula pererrans tenuato admodum uiatico paupertati meae fomenta conquiro conspicor medio foro procerum quendam senem insistebat lapidem claraque uoce praedicabat siqui mortuum seruare uellet de pretio liceretur et ad quempiam praetereuntium quid hoc inquam comperior hicine mortui solent aufugere tace respondit ille nam oppido puer et satis peregrinus es meritoque ignoras thessaliae te consistere ubi sagae mulieres ora mortuorum passim demorsicant eaque sunt illis artis magicae supplementa contra ego et quae tu inquam dic sodes custodela ista feralis iam primum respondit ille perpetem noctem eximie uigilandum est exertis et inconiuis oculis semper in cadauer intentis nec acies usquam deuertenda immo ne obliquanda quidem quippe cum deterrimae uersipelles in quoduis animal ore conuerso latenter adrepant ut ipsos etiam oculos solis et iustitiae facile frustrentur nam et aues et rursum canes et mures immo uero etiam muscas induunt tunc diris cantaminibus somno custodes obruunt nec satis quisquam definire poterit quantas latebras nequissimae mulieres pro libidine sua comminiscuntur nec tamen huius tam exitiabilis operae merces amplior quam quaterni uel seni ferme offeruntur aurei ehem et quod paene praeterieram siqui non integrum corpus mane restituerit quidquid inde decerptum deminutumque fuerit id omne de facie sua desecto sarcire compellitur his cognitis animum meum conmasculo et ilico accedens praeconem clamare inquam iam desine adest custos paratus cedo praemium mille inquit nummum deponentur tibi sed heus iuuenis caue diligenter principum ciuitatis filii cadauer a malis harpiis probe custodias ineptias inquam mihi narras et nugas meras uides hominem ferreum et insomnem certe perspicaciorem ipso linceo uel argo et oculeum totum uix finieram et ilico me perducit ad domum quampiam cuius ipsis foribus obseptis per quandam breuem posticulam intro uocat me et conclaue quoddam obseratis luminibus umbrosum intrans demonstrat matronam flebilem fusca ueste contectam quam propter adsistens hic inquit auctoratus ad custodiam mariti tui fidenter accessit at illa crinibus antependulis hinc inde dimotis etiam in maerore luculentam proferens faciem meque respectans uide oro inquit quam expergite munus obeas sine cura sis inquam modo corollarium idoneum compara sic placito consurrexit et ad aliud me cubiculum inducit ibi corpus splendentibus linteis