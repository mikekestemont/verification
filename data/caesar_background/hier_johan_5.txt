fauum comedit dominus ut resurrectionem probaret non ut tuis faucibus mella permitteret piscem in prunis assum petiit ut dubitantes confirmaret apostolos qui ad illum accedere non audebant quod putarent se spiritum uidere non corpus archisinagogi filia suscitatur et cibum accipit lazarus quatriduanus mortuus resurgit et prandens inducitur non quia apud inferos esuriebat sed quia difficultas operis scrupulositatem fidei requirebat quomodo ueras manus et uerum ostendit latus ita uere comedit cum discipulis uere ambulauit cum cleopha uere lingua locutus est cum hominibus uero accubitu discubuit in coena ueris manibus cepit panem benedixit ac fregit et porrigebat illis quod autem ab oculis repente euanuit uirtus dei est non umbrae et phantasmatis alioquin et ante resurrectionem cum eduxissent eum de nazareth ut praecipitarent de supercilio montis transiuit per medios id est elapsus est de manibus eorum numquid iuxta marcionem dicere possumus quod ideo natiuitas eius in phantasmate fuerit quia contra naturam qui tenebatur elapsus est quod magis licet hoc domino non licet apollonius tianeus scribitur cum ante domitianum staret in consistorio repente non comparuisse noli potentiam domini magorum praestigiis adaequare ut uideatur fuisse quod non fuit et putetur comedisse sine dentibus ambulasse sine pedibus fregisse panem sine manibus locutus esse sine lingua et latus monstrasse sine costis et quomodo inquies non cognoscebant eum in itinere si ipsum habebat corpus quod ante habuit audi scripturam dicentem oculi eorum tenebantur ne eum agnoscerent et rursum aperti sunt oculi eorum et cognouerunt eum numquid alius fuit quando non agnoscebatur et alius quando agnitus est certe unus atque idem erat cognoscere ergo et non cognoscere oculorum fuit non eius qui uidebatur licet et ipsius fuerit oculos enim tenebat eorum ne se agnoscerent denique ut scias errorem qui uersabatur in medio non corporis domini sed oculorum fuisse clausorum aperti sunt oculi eorum inquit et cognouerunt eum unde et maria magdalene quamdiu non agnoscebat iesum et uiuum quaerebat inter mortuos hortulanum putabat agnoscit et dominum uocat post resurrectionem iesus stabat in littore discipuli in naui erant caeteris non cognoscentibus eum dicit discipulus quem diligebat iesus petro dominus est prior enim uirginitas uirginale corpus agnoscit idem erat et non idem omnibus uidebatur statimque subiungitur et nemo audebat interrogare eum tu quis es scientes quod dominus est nemo audebat quia deum sciebant uescebantur cum prandente quia hominem et carnem uidebant non quod alter deus alter homo esset sed unus atque idem filius dei cognoscebatur ut homo adorabatur ut deus scilicet nunc mihi philosophandum est incertos esse sensus nostros et maxime uisum carneades aliquis ab inferis excitandus ut proferat uerum remum in aqua fractum uideri porticus longius angustiores rotundos procul turrium angulos columbarum colla ad singulas conuersiones colorem mutantia cum rhode petrum nuntiaret et apostolis diceret ob periculi magnitudinem euasisse non credunt phantasma suspicantur porro quod clausis ingressus est ostiis eiusdem uirtutis fuit cuius et ex oculis euanescere linceus ut fabulae ferunt uidebat trans parietem dominus clausis ostiis nisi phantasma fuerit intrare non poterit aquilae et uultures transmarina cadauera sentiunt saluator apostolos suos nisi ostium aperuerit non uidebit dic mihi acutissime disputator quid est maius tantam terrae magnitudinem appendere super nihilum et super aquarum incerta librare an deum transire per clausam portam et creaturam cedere creatori quod maius est tribuis quod minus est calumniaris petrus super aquas ambulat graui et solido corpore mollis unda non cedit paululum fides dubitat et statim naturam suam corpus intelligit ut sciamus super aquas non corpus ambulasse sed fidem oro te qui tantis contra resurrectionem uteris argumentis ut simpliciter mecum loquaris credis uere dominum resurrexisse in eodem quo mortuus quo sepultus est corpore an non credis si credis cur ista proponis per quae resurrectio denegatur si non credis qui ita imperitorum lactas animas et resurrectionem casso nomine uentilas audi nuper de marcionis quidam schola uae inquit ei qui in hac carne et in his ossibus resurrexerit gaudebat animus sed statim intulit consepulti enim sumus et consurreximus cum christo per baptismum animae an carnis resurrectionem dicis respondit non solius animae sed carnis quae cum anima renascitur in lauacro et quomodo peribit quae in christo renata est quia scriptum est ait caro et sanguis regnum dei non possidebunt attende obsecro te quod dicitur caro et sanguis regnum dei non possidebunt numquid non resurgent absit sed non possidebunt quare non possidebunt quia sequitur neque corruptio incorruptionem possidebit tamdiu ergo regnum dei non possidebunt quamdiu caro tantum sanguisque permanserint cum autem corruptiuum induerit incorruptionem et mortale induerit immortalitatem et lutum carnis in testam fuerit excoctum quae prius graui pondere premebatur in terram acceptis spiritus pennis et immutationis non abolitionis noua gloria uolabit ad coelum et tunc implebitur illud quod scriptum est absorpta est mors in uictoria ubi est mors contentio tua ubi est mors aculeus tuus praepostero ordine de animarum statu et carnis resurrectione respondimus omissisque principiis epistolae tota nobis contra egregios tractatus eius fuit disputatio maluimus enim de dei rebus quam de nostris iniuriis dicere si peccauerit homo in hominem rogabunt pro eo ad dominum si autem in deum peccauerit quis orabit pro eo nunc e diuerso super omnia nostros aduersarios immortali odio persequimur blasphemantibus deum clementem porrigimus manum scribit ad theophilum episcopum apologiam cuius istud exordium est tu quidem ut homo dei et apostolica ornatus gratia curam omnium ecclesiarum maxime eius quae in ierosolimis est sustines cum ipse plurimis sollicitudinibus ecclesiae dei quae sub te est distringaris laudat faciem ad personam principum trahit tu qui regulas quaeris ecclesiasticas et nicaeni concilii canonibus uteris et alienos clericos et cum suis episcopis commorantes tibi niteris usurpare responde mihi ad alexandrinum episcopum palaestina quid pertinet ni fallor hoc ibi decernitur ut palaestinae metropolis caesaria sit et totius orientis antiochia aut igitur ad caesariensem episcopum referre debueras cui spreta communione tua communicare nos noueras aut si procul expetendum iudicium erat antiochiam potius litterae dirigendae sed noui cur caesariam cur antiochiam nolueris mittere sciebas quid fugeres quid uitares maluisti occupatis auribus molestiam facere quam debitum metropolitano tuo honorem reddere nec hoc dico quod praeter amicitias quae suspicionem generant quidquam in legatione reprehendam sed quia apud interrogantes magis et praesentes te purgare debueris misisti religiosissimum hominem dei isidorum presbiterum uirum potentem tam ex ipsa incessus et habitus dignitate quam diuinae intelligentiae curare etiam eos qui animo uehementer aegrotant si tamen sensum sui languoris habeant homo dei mittit hominem dei nihil interest inter presbiterum et episcopum eadem dignitas mittentis et missi hoc satis imperite in portu ut dicitur naufragium iste isidorus qui in coelum tuis laudibus tollitur idipsum infamatur alexandriae quod tu ierosolimae ex quo non legatus aduenisse uidetur sed socius alioquin et litterae manu eius scriptae quae ante tres menses legationis ad nos directae erant portantes errorem uincentio presbitero redditae sunt quae usque hodie ab eo tenentur quibus cohortatur ducem exercitus sui ut super petram fidei stabili pesistat gradu nec nostris naeniis terreatur pollicetur se antequam legationis esset ulla suspicio uenturum ierosolimam et ad aduentum suum illico aduersariorum cuncos proterendos et inter caetera his etiam uerbis utitur quomodo fumus in aere dissoluitur et cera ad uiciniam ignis liquescit ita dissipabuntur qui semper ecclesiasticae fidei resistentes nunc per homines simplices eamdem fidem inquietare conantur rogo te lector qui hoc scribit antequam ueniat qui tibi uidetur aduersarius an legatus iste est quem nos piissimum uel religiosissimum et ut uerbum exprimamus e uerbo deicolam possumus dicere iste est homo diuinae intelligentiae tam potens et tanta incessus ac habitus dignitate ut quasi spiritualis hippocrates languorem animarum nostrarum sua potuerit praesentia mitigare si tamen nos uoluerimus suae medicinae acquiescere curet se tali medicamine qui etiam alios curare consueuit nobis diuina illa intelligentia pro christo stultitia est libenter nostra rusticitate languemus ne collirio uestro impie uidere discamus tuae uero sanctimoniae pro optima uoluntate quasi ad finem usque perducta sit deprecamur dominum in sanctis locis nocte ac die ut ei reddat perfectam mercedem et coronam uitae largiatur recte gratias agis nisi enim uenisset isidorus tu in tota palaestina tam fidelem sodalem non inuenisses nisi ille tibi promissum apportasset auxilium haereres in turba rusticorum quae sapientiam tuam intelligere non posset haec ipsa apologia de qua nunc sermo est isidoro praesente et multum collaborante dictata est ut idem esset et dictator et baiulus litterarum cum ergo huc uenisset et accessisset ad nos tribus uicibus et admouisset tam diuinae sapientiae tuae quam propriae intelligentiae habentia medicinam uerba nec profuit alicui nec profuit ei quisquam hic qui ad tres uices dicitur ad nos accessisse ut in ueniendo misticum numerum conseruaret qui theophili episcopi mandatum nobis loquebatur litteras ad nos ab eo missas noluit reddere cumque diceremus si legatus es redde legationis epistolas si epistolas non habes quomodo legatum te probabis respondit se habere quidem litteras ad nos adiuratum tamen ab hierosolimorum episcopo ne nobis eas redderet en legati constantia qui ut pacem faceret et suspicionem in alteram partem fauoris excluderet aequum se utrisque tribuit et quia sine emplastro uenerat et medicorum armamenta non habebat idcirco eius medicina non profuit hieronimus et hi cum eo sunt et secreto et coram omnibus frequentissime et sub iurisiurandi testificatione satis ei fecerunt quod numquam de nobis ambiguitatem aliquam habuerint fidei dicentes quomodo eo tempore quando communicabamus ei nunc similiter eumdem affectum habemus de ratione fidei uidete quid faciat concordia dogmatum isidorus ut haec significaret eius socius erat homo dei et presbiter et uir potens et sacro ac uenerabili incessu et diuinae intelligentiae et hippocrates christianorum uocatur ego misellus dum in solitudine delitesco a tanto pontifice repente truncatus presbiteri nomen amisi et tamen iste hieronimus cum pannosa turba et sordidatis gregibus quid isidoro illi fulmineo al fulmine ausus est respondere at ne forte ille non cederet et opprimeret eos praesentia et mole corporis sui non semel non tertio sed frequentissime iurauerunt se eum de quo quaestio erat scire orthodoxum nec umquam in suspicione habuisse haereseos o apertum impudensque mendacium o testimonium pro se nec catoni creditum in ore enim duorum uel trium testium stat omne uerbum alicubi al aliquando ne dictum aut tibi alicubi mandatum est quod sine satisfactione fidei communionem tuam subiremus quando per uirum disertissimum et christianissimum archelaum comitem qui sequester pacis era condictus locus foederis fuit nonne hoc in primis postulatum est ut futurae concordiae fides iaceret fundamenta pollicitus est esse se uenturum instabat dies paschae frequens monachorum turba conuenerat exspectabaris in loco quid faceres nesciebas repente mandasti aegrotare nescio quam illo die te non posse uenire ludione an episcopus haec loquitur pone uerum esse quod dicis propter unius mulierculae delicias ne te absente doleat caput fastidium sustineat stomacho perfrigescat ecclesiae causam negligis tot uirorum et christianorum et monachorum contemnis praesentiam noluimus occasionem dare uidebamus enim stropham dilationis tuae iniuriam patientia uicimus rescribit archelaus monet altero et tertio die manere si uellet uenire at ille occupatus muliercula enim uomere non cessauit dum nauseam euasisset nostri penitus oblitus est post duos ergo menses tamdem exspectatus uenit isidorus qui non ut tu fingis pro te testimonium sed causam postulatae satisfactionis audiuit cum enim obiiceret nobis quare ei communicastis si haereticus erat audiuit ab omnibus communicauimus nihil de haeresi suspicantes postquam uero a beato papa epiphanio conuentus tam sermone quam litteris respondere contempsit cunctis monachis ab eodem epiphanio scripta uenerunt ut absque satisfactione fidei nullus ei temere communicaret presto sunt litterae nec super hac re dubitari potest haec sunt quae fratrum turba respondit non ut tu argumentaris ex eo te non esse haereticum quia aliquando non dictus sis hac enim ratione aegrotare non debebit qui ante aegrotationem sanus fuit quando autem coeptum est de ordinatione pauliniani et aliorum qui cum eo sunt uentilari uidentes se reprehendi cum propter charitatem atque concordiam concederentur eis omnia hoc autem solum expeteretur ut licet ab aliis contra regulas ordinati essent tamen subiicerentur ecclesiae dei ut non scinderent eam atque proprium sibi facerent principatum in hoc non acquiescentes coeperunt proponere de fide et omnibus notum facere quod si non arguerentur hi qui cum hieronimo presbitero erant nihil culparent in nobis sin autem arguerentur erroris et culpae cum penitus non queant de istiusmodi quaestionibus disputare satisfactionem errati proprii non inuenientes ad ista confugerent non quo sperarent nos posse conuinci sed famam nostram laedere niterentur quod perplexa oratio est nemo uitium interpretationis putet talis enim et graeca est interim ego gaudeo quod qui me decollatum putabam subito mihi presbiterii caput uideo repositum dicit nos omnino conuinci non posse et uenire ad praelium perhorrescit si causa discordiae non ex dissensione fidei est sed ex pauliniani ut dicis ordinatione descendit quae tanta stultitia est uolentibus occasionem dare nolle respondere confitere fidem sed tamen responde quod quaereris ut omnibus luceat non de fide sed de ordinatione esse certamen quamdiu enim interrogatus de fide tacueris potest tibi aduersarius dicere non est ordinationis causa sed fidei si ordinationis causa est stulte facis de fide interrogatus tacere si fidei stulte praetendis ordinationem porro quod dicis te petisse ut subiicerentur ecclesiae dei et non scinderent eam neque proprium sibi facerent principatum de quibus dicas non satis intelligo si de me et de presbitero uincentio satis multo dormisti tempore qui post annos tredecim nunc excitatus haec loqueris ob id enim et ego antiochiam et ille constantinopolim urbes celeberrimas deseruimus non ut te in populis praedicantem laudaremus sed ut in agris et in solitudine adolescentiae peccata deflentes christi in nos misericordiam deflecteremus sin autem de pauliniano tibi sermo est uides eum episcopo suo esse subiectum uersari cipri ad uisitationem nostram interdum uenire non ut tuum sed ut alienum eius uidelicet a quo ordinatus est quod si hic etiam esse uoluerit et in exsilio nostro quietus in solitudine uiuere quid tibi debet nisi honorem quem omnibus debemus episcopis fac a te ordinatum idem ab eo audies quod a me misello homine sanctae memoriae episcopus paulinus audiuit num rogaui te ut ordinarer si sic presbiterium tribuis ut monachum nobis non auferas tu uideris de iudicio tuo sin autem sub nomine presbiteri tollis mihi propter quod saeculum dereliqui ego habeo quod semper habui nullum dispendium in ordinatione passus es ut non scinderent inquit eam neque proprium sibi facerent principatum quis scindit ecclesiam nos quorum omnis domus bethleem in ecclesia communicat an tu qui aut bene credis et superbe de fide taces aut male et uere scindis ecclesiam nos scindimus ecclesiam qui ante paucos menses circa dies pentecostes cum obscurato sole omnis mundus iam iamque uenturum iudicem formidaret quadraginta diuersae aetatis et sexus presbiteris tuis obtulimus baptizandos et certe quinque presbiteri erant in monasterio qui suo iure poterant baptizare sed noluerunt quidquam contra stomachum tuum facere ne et haec tibi de fide reticendi daretur occasio an non tu potius scindis ecclesiam qui praecepisti bethleem presbiteris tuis ne competentibus nostris in pascha baptismum traderent quos nos diospolim ad confessorem et episcopum misimus dionisium baptizandos ecclesiam scindere dicimur qui extra cellulas nostras locum ecclesiae non habemus an non tu scindis ecclesiam qui mandas clericis tuis ut si quis paulinianum ab epiphanio episcopo consecratum presbiterum dixerit ecclesiam prohibeatur intrare ex quo tempore usque in praesentem diem uidemus tantum specum domini et haereticis intrantibus procul positi suspiramus nosne sumus qui ecclesiam scindimus an ille qui uiuis habitaculum mortuis sepulcrum negat qui fratrum exsilia postulat quis potentissimam illam feram totius orbis ceruicibus imminentem contra nostras ceruices specialiter incitauit quis ossa sanctorum et innoxios cineres hucusque uerberari