et cupiditatibus degrauati isti igitur spiritus posteaquam simplicitatem substantiae suae onusti et inmersi uitiis perdiderunt ad solacium calamitatis suae non desinunt perditi iam perdere et deprauati errorem prauitatis infundere et alienati a deo inductis prauis religionibus a deo segregare eos spiritus daemonas esse poetae sciunt philosophi disserunt socrates nouit qui ad nutum et arbitrium adsidentis sibi daemonis uel declinabat negotia uel petebat magi quoque non tantum sciunt daemonas sed etiam quicquid miraculi ludunt per daemonas faciunt illis adspirantibus et infundentibus praestigias edunt uel quae non sunt uideri uel quae sunt non uideri eorum magorum et eloquio et negotio primus hostanes et uerum deum merita maiestate prosequitur et angelos id est ministros et nuntios dei sedem tueri eiusque uenerationi nouit adsistere ut et nutu ipso et uultu domini territi contremescant idem etiam daemonas prodidit terrenos uagos humanitatis inimicos quid plato qui inuenire deum negotium credidit nonne et angelos sine negotio narrat et daemonas et in simposio etiam suo naturam daemonum exprimere conititur uult enim esse substantiam inter mortalem inmortalemque id est inter corpus et spiritum mediam terreni ponderis et caelestis leuitatis admixtione concretam ex qua monet etiam nos amorem informari et inlabi pectoribus humanis et sensum mouere et adfectus fingere et ardorem cupiditatis infundere xxuii isti igitur impuri spiritus daemones ut ostensum magis ac philosophis sub statuis et imaginibus consecratis delitiscunt et adflatu suo auctoritatem quasi praesentis numinis consequuntur dum inspirant interim uatibus dum fanis inmorantur dum nonnumquam extorum fibras animant auium uolatus gubernant sortes regunt oracula efficiunt falsis pluribus inuoluta nam et falluntur et fallunt ut et nescientes sinceram ueritatem et quam sciunt in perditionem sui non confitentes sic a caelo deorsum grauant et a deo uero ad materias auocant uitam turbant somnos inquietant inrepentes etiam corporibus occulte ut spiritus tenues morbos fingunt terrent mentes membra distorquent ut ad cultum sui cogant ut nidore altarium uel hostiis pecudum saginati remissis quae constrinxerant curasse uideantur hinc sunt et furentes quos in publicum uidetis excurrere uates et ipsi absque templo sic insaniunt sic bacchantur sic rotantur par et in illis instigatio daemonis sed argumentum dispar furoris de ipsis etiam illa quae paulo ante tibi dicta sunt ut iuppiter ludos repeteret ex somnio ut cum equis castores uiderentur ut cingulum matronae nauicula sequeretur haec omnia sciunt pleraque pars uestrum ipsos daemonas de semetipsis confiteri quotiens a nobis tormentis uerborum et orationis incendiis de corporibus exiguntur ipse saturnus et serapis et iuppiter et quicquid daemonum colitis uicti dolore quod sunt eloquuntur nec utique in turpitudinem sui nonnullis praesertim uestrum adsistentibus mentiuntur ipsis testibus esse eos daemonas de se uerum confitentibus credite adiurati enim per deum uerum et solum inuiti miseri corporibus inhorrescunt et uel exiliunt statim uel euanescunt gradatim prout fides patientis adiuuat aut gratia curantis adspirat sic christianos de proximo fugitant quos longe in coetibus per uos lacessebant ideo inserti mentibus imperitorum odium nostri serunt occulte per timorem naturale est enim et odisse quem timeas et quem metueris infestare si possis sic occupant animos et obstruunt pectora ut ante nos incipiant homines odisse quam nosse ne cognitos aut imitari possint aut damnare non possint xxuiii quam autem iniquum sit incognitis et inexploratis iudicare quod facitis nobis ipsis paenitentibus credite et nos enim idem fuimus et eadem uobiscum quondam adhuc caeci et hebetes sentiebamus quasi christiani monstra colerent infantes uorarent conuiuia incesta miscerent nec intellegebamus ab his fabulas istas semper uentilari et numquam uel inuestigari uel probari nec tanto tempore aliquem existere qui proderet non tantum facti ueniam uerum etiam indicii gratiam consecuturum malum autem adeo non esse ut christianus reus nec erubesceret nec timeret et unum solummodo quod non ante fuerit paeniteret nos tamen cum sacrilegos aliquos et incestos parricidas etiam defendendos et tuendos suscipiebamus hos nec audiendos in totum putabamus ut torqueremus confitentes ad negandum uidelicet ne perirent exercentes in his peruersam quaestionem non quae uerum erueret sed quae mendacium cogeret et si qui infirmior malo pressus et uictus christianum se negasset fauebamus ei quasi eierato nomine iam omnia facta sua illa negatione purgaret adgnoscitisne eadem nos sensisse et egisse quae sentitis et geritis cum si ratio non instigatio daemonis iudicaret essent urguendi magis non ut diffiterentur se christianos sed ut de incestis stupris de inpiatis sacris de infantibus immolatis faterentur his enim et huiusmodi fabulis idem daemones ad execrationis horrorem imperitorum aures aduersus nos referserunt nec tamen mirum cum omnium fama quae semper insparsis mendaciis alitur ostensa ueritate consumitur sit et negotium daemonum ab ipsis enim rumor falsus et seritur et fouetur inde est quod audire te dicis caput asini rem nobis esse diuinam quis tam stultus ut hoc colat quis stultior ut hoc coli credat nisi quod uos et totos asinos in stabulis cum uestra uel sua epona consecratis et eosdem asinos cum iside religiose decoratis item boum capita et capita ueruecum et immolatis et colitis de capro etiam et homine mixtos deos leonum et canum uultu deos dedicatis nonne et apin bouem cum aegiptiis adoratis et pascitis nec eorum sacra damnatis instituta serpentibus crocodillis beluis ceteris et auibus et piscibus quorum aliquem deum si quis occiderit etiam capite punitur idem aegiptii cum plerisque uobis non magis isidem quam ceparum acrimonias metuunt nec serapidem magis quam strepitus per pudenda corporis expressos contremescunt etiam ille qui de adoratis sacerdotis uirilibus aduersum nos fabulatur temptat in nos conferre quae sua sint ista enim impudicitiae eorum forsitan sacra sint apud quos sexus omnis membris omnibus prostat apud quos tota inpudicitia uocatur urbanitas qui scortorum licentiae inuident qui medios uiros lambunt libidinoso ore inguinibus inhaerescunt homines malae linguae etiam si tacerent quos prius taedescit impudicitiae suae quam pudescit pro nefas id in se mali facinoris admittunt quod nec aetas potest pati mollior nec cogi seruitus durior xxix haec et huiusmodi propudia nobis non licet nec audire etiam pluribus turpe defendere est ea enim de castis fingitis et pudicis quae fieri non crederemus nisi de uobis probaretis nam quod religioni nostrae hominem noxium et crucem eius adscribitis longe de uicinia ueritatis erratis qui putatis deum credi aut meruisse noxium aut potuisse terrenum ne ille miserabilis cuius in homine mortali spes omnis innititur totum enim eius auxilium cum extincto homine finitur aegiptii sane hominem sibi quem colant eligunt illum unum propitiant illum de omnibus consulunt illi uictimas caedunt at ille qui ceteris deus sibi certe homo est uelit nolit nec enim conscientiam suam decipit si fallit alienam etiam principibus et regibus non ut magnis et electis uiris sicut fas est sed ut deis turpiter adulatio falsa blanditur cum et praeclaro uiro honor uerius et optimo amor dulcius praebeatur sic eorum numen uocant ad imagines supplicant genium id est daemonem implorant et est eis tutius per iouis genium peierare quam regis cruces etiam nec colimus nec optamus uos plane qui ligneos deos consecratis cruces ligneas ut deorum uestrorum partes forsitan adoratis nam et signa ipsa et cantabra et uexilla castrorum quid aliud quam inauratae cruces sunt et ornatae tropaea uestra uictricia non tantum simplicis crucis faciem uerum et adfixi hominis imitantur signum sane crucis naturaliter uisimus in naui cum uelis tumentibus uehitur cum expansis palmulis labitur et cum erigitur iugum crucis signum est et cum homo porrectis manibus deum pura mente ueneratur ita signo crucis aut ratio naturalis innititur aut uestra religio formatur xxx illum iam uelim conuenire qui initiari nos dicit aut credit de caede infantis et sanguine putas posse fieri ut tam molle tam paruulum corpus fata uulnerum capiat ut quisquam illum rudem sanguinem nouelli et uixdum hominis caedat fundat exhauriat nemo hoc potest credere nisi qui possit audere uos enim uideo procreatos filios nunc feris et auibus exponere nunc adstrangulatos misero mortis genere elidere sunt quae in ipsis uisceribus medicaminibus epotis originem futuri hominis extinguant et parricidium faciant antequam pariant et haec utique de deorum uestrorum disciplina descendunt nam saturnus filios suos non exposuit sed uorauit merito ei in nonnullis africae partibus a parentibus infantes immolabantur blanditiis et osculo comprimente uagitum ne flebilis hostia immolaretur tauris etiam ponticis et aegiptio busiridi ritus fuit hospites immolare et mercurio gallis humanas uel inhumanas uictimas caedere romani graecum et graecam gallum et gallam sacrificii uiuentes obruere hodieque ab ipsis latiaris iuppiter homicidio colitur et quod saturni filio dignum est mali et noxii hominis sanguine saginatur ipsum credo docuisse sanguinis foedere coniurare catilinam et bellonam sacrum suum haustu humani cruoris imbuere et comitialem morbum hominis sanguine id est morbo grauiore sanare non dissimiles et qui de harena feras deuorant inlitas et infectas cruore uel membris hominis et uiscere saginatas nobis homicidium nec uidere fas nec audire tantumque ab humano sanguine cauemus ut nec edulium pecorum in cibis sanguinem nouerimus xxxi et de incesto conuiuio fabulam grandem aduersum nos daemonum coitio mentita est ut gloriam pudicitiae deformis infamiae aspersione macularet ut ante exploratam ueritatem homines a nobis terrore infandae opinionis auerteret sic de isto et tuus fronto non ut adfirmator testimonium fecit sed conuicium ut orator adspersit haec enim potius de uestris gentibus nata sunt ius est apud persas misceri cum matribus aegiptiis et athenis cum sororibus legitima conubia memoriae et tragoediae uestrae incestis gloriantur quas uos libenter et legitis et auditis sic et deos colitis incestos cum matre cum filia cum sorore coniunctos merito igitur incestum penes uos saepe deprehenditur semper admittitur etiam nescientes miseri potestis in inlicita proruere dum uenerem promisce spargitis dum passim liberos seritis dum etiam domi natos alienae misericordiae frequenter exponitis necesse est in uestros recurrere in filios inerrare sic incesti fabulam nectitis etiam cum conscientiam non habetis at nos pudorem non facie sed mente praestamus unius matrimonii uinculo libenter inhaeremus cupiditate procreandi aut unam scimus aut nullam conuiuia non tantum pudica colimus sed et sobria nec enim indulgemus epulis aut conuiuium mero ducimus sed grauitate hilaritatem temperamus casto sermone corpore castiore plerique inuiolati corporis uirginitate perpetua fruuntur potius quam gloriantur tantum denique abest incesti cupido ut nonnullis rubori sit etiam pudica coniunctio nec de ultima statim plebe consistimus si honores uestros et purpuras recusamus nec factiosi sumus si omnes unum bonum sapimus eadem congregati quiete qua singuli nec in angulis garruli si audire nos publice aut erubescitis aut timetis et quod in dies nostri numerus augetur non est crimen erroris sed testimonium laudis nam in pulcro genere uiuendi et perseuerat suus et adcrescit alienus sic nos denique non notaculo corporis ut putatis sed innocentiae ac modestiae signo facile dinoscimus sic nos mutuo quod doletis amore diligimus quoniam odisse non nouimus sic nos quod inuidetis fratres uocamus ut unius dei parentis homines ut consortes fidei ut spei coheredes uos enim nec inuicem adgnoscitis et in mutua odia saeuitis nec fratres uos nisi sane ad parricidium recognoscitis xxxii putatis autem nos occultare quod colimus si delubra et aras non habemus quod enim simulacrum deo fingam cum si recte existimes sit dei homo ipse simulacrum templum quod ei extruam cum totus hic mundus eius opere fabricatus eum capere non possit et cum homo latius maneam intra unam aediculam uim tantae maiestatis includam nonne melius in nostra dedicandus est mente in nostro intimo consecrandus est pectore hostias et uictimas deo offeram quas in usum mei protulit ut reiciam ei suum munus ingratum est cum sit litabilis hostia bonus animus et pura mens et sincera sententia igitur qui innocentiam colit deo supplicat qui iustitiam deo libat qui fraudibus abstinet propitiat deum qui hominem periculo subripit optimam uictimam caedit haec nostra sacrificia haec dei sacra sunt sic apud nos religiosior est ille qui iustior at enim quem colimus deum nec ostendimus nec uidemus immo ex hoc deum credimus quod eum sentire possumus uidere non possumus in operibus enim eius et in mundi omnibus motibus uirtutem eius semper praesentem aspicimus cum tonat fulgurat fulminat cum serenat nec mireris si deum non uides uento et flatibus omnia impelluntur uibrantur agitantur et sub oculis tamen non uenit uentus et flatus in solem adeo qui uidendi omnibus causa est uidere non possumus radiis acies submouetur obtutus intuentis hebetatur et si diutius inspicias omnis uisus extinguitur quid ipsum solis artificem illum luminis fontem possis sustinere cum te ab eius fulgoribus auertas a fulminibus abscondas deum oculis carnalibus uis uidere cum ipsam animam tuam qua uiuificaris et loqueris nec aspicere possis nec tenere sed enim deus actum hominis ignorat et in caelo constitutus non potest aut omnes obire aut singulos nosse erras o homo et falleris unde enim deus longe est cum omnia caelestia terrenaque et quae extra istam orbis prouinciam sunt deo plena sint ubique non tantum nobis proximus sed infusus est in solem adeo rursus intende caelo adfixus sed terris omnibus sparsus est pariter praesens ubique interest et miscetur omnibus nusquam eius claritudo uiolatur quanto magis deus auctor omnium ac speculator omnium a quo nullum potest esse secretum tenebris interest interest cogitationibus nostris quasi alteris tenebris non tantum sub illo agimus sed et cum illo ut prope dixerim uiuimus xxxiii nec nobis de nostra frequentia blandiamur multi nobis uidemur sed deo admodum pauci sumus nos gentes nationesque distinguimus deo una domus est mundus hic totus reges tamen regni sui per officia ministrorum uniuersa nouerunt deo indiciis opus non est non solum in oculis eius sed in sinu uiuimus sed iudaeis nihil profuit quod unum et ipsi deum aris atque templis maxima superstitione coluerunt ignorantia laberis si priorum aut oblitus aut inscius posteriorum recordaris nam et ipsi deum nostrum idem enim omnium deus est dereliquerunt quamdiu enim eum caste innoxie religioseque coluerunt quamdiu praeceptis salubribus obtemperauerunt de paucis innumeri facti de egentibus diuites de seruientibus reges modici multos inermi armatos dum fugiunt insequentes dei iussu et elementis adnitentibus obruerunt scripta eorum relege uel ut transeamus ueteres flaui iosephi uel si romanis magis gaudes antoni iuliani de iudaeis require iam scies nequitia sua hanc eos meruisse fortunam nec quidquam accidisse quod non sit his si in contumacia perseuerarent ante praedictum ita prius eos deseruisse conprehendes quam esse desertos nec ut impie loqueris cum deo suo captos sed a deo ut disciplinae transfugas deditos xxxiu ceterum de incendio mundi aut improuisum ignem cadere aut deficere umorem non credere uulgaris erroris est quis enim sapientium dubitat quis ignorat omnia quae orta sunt occidere quae facta sunt interire caelum quoque cum omnibus quae caelo continentur ita ut coepisse desinere omnem adeo mundum si solem lunam reliqua astra desierit fontium dulcis aqua et aqua marina nutrire in uim ignis abiturum stoicis constans opinio est quod consumto umore mundus hic omnis ignescet et epicureis de elementorum conflagratione et mundi ruina eadem ipsa sententia est loquitur plato partes orbis nunc inundare nunc alternis uicibus ardescere et cum ipsum mundum perpetuum et insolubilem diceret esse fabricatum addit tamen ipsi artifici deo soli et solubilem et esse mortalem ita nihil mirum est si ista moles ab eo quo exstructa est destruatur animaduertis philosophos eadem disputare quae dicimus non quod nos simus eorum uestigia subsecuti sed quod illi de diuinis praedicationibus prophetarum umbram interpolatae ueritatis imitati sint sic etiam condicionem renascendi sapientium clariores pithagoras primus et praecipuus plato corrupta et dimidiata fide tradiderunt nam corporibus dissolutis solas animas uolunt et perpetuo manere et in alia noua corpora saepius commeare addunt istis et illa ad retorquendam ueritatem in pecudes aues beluas hominum animas redire non