in unum a quo in multa defluximus minus enim te amat qui tecum aliquid amat quod non propter te amat o amor qui semper ardes et numquam extingueris caritas deus meus accende me continentiam iubes da quod iubes et iube quod uis iubes certe ut contineam a concupiscentia carnis et concupiscentia oculorum et ambitione saeculi iussisti a concubitu et de ipso coniugio melius aliquid quam concessisti monuisti et quoniam dedisti factum est et antequam dispensator sacramenti tui fierem sed adhuc uiuunt in memoria mea de qua multa locutus sum talium rerum imagines quas ibi consuetudo mea fixit et occursantur mihi uigilanti quidem carentes uiribus in somnis autem non solum usque ad delectationem sed etiam usque ad consensionem factumque simillimum et tantum ualet imaginis inlusio in anima mea in carne mea ut dormienti falsa uisa persuadeant quod uigilanti uera non possunt numquid tunc ego non sum domine deus meus et tamen tantum interest inter me ipsum et me ipsum intra momentum quo hinc ad soporem transeo uel huc inde retranseo ubi est tunc ratio qua talibus suggestionibus resistit uigilans et si res ipsae ingerantur inconcussus manet numquid clauditur cum oculis numquid sopitur cum sensibus corporis et unde saepe etiam in somnis resistimus nostrique propositi memores atque in eo castissime permanentes nullum talibus inlecebris adhibemus adsensum et tamen tantum interest ut cum aliter accidit euigilantes ad conscientiae requiem redeamus ipsaque distantia reperiamus nos non fecisse quod tamen in nobis quoquo modo factum esse doleamus numquid non potens est manus tua deus omnipotens sanare omnes languores animae meae atque abundantiore gratia tua lasciuos motus etiam mei soporis extinguere augebis domine magis magisque in me munera tua ut anima mea sequatur me ad te concupiscentiae uisco expedita ut non sit rebellis sibi atque ut in somnis etiam non solum non perpetret istas corruptelarum turpitudines per imagines animales usque ad carnis fluxum sed ne consentiat quidem nam ut nihil tale uel tantulum libeat quantulum possit nutu cohiberi etiam in casto dormientis affectu non tantum in hac uita sed etiam in hac aetate non magnum est omnipotenti qui uales facere supra quam petimus et intellegimus nunc tamen quid adhuc sim in hoc genere mali mei dixi bono domino meo exultans cum tremore in eo quod donasti mihi et lugens in eo quod inconsummatus sum sperans perfecturum te in me misericordias tuas usque ad pacem plenariam quam tecum habebunt interiora et exteriora mea cum absorpta fuerit mors in uictoriam est alia malitia diei quae utinam sufficiat ei reficimus enim cotidianas ruinas corporis edendo et bibendo priusquam escas et uentrem destruas cum occideris indigentiam satietate mirifica et corruptibile hoc indueris incorruptione sempiterna nunc autem suauis est mihi necessitas et aduersus istam suauitatem pugno ne capiar et cotidianum bellum gero in ieiuniis saepius in seruitutem redigens corpus meum et dolores mei uoluptate pelluntur nam fames et sitis quidam dolores sunt urunt et sicut febris necant nisi alimentorum medicina succurrat quae quoniam praesto est ex consolatione munerum tuorum in quibus nostrae infirmitati terra et aqua et caelum seruiunt calamitas deliciae uocantur hoc me docuisti ut quemadmodum medicamenta sic alimenta sumpturus accedam sed dum ad quietem satietatis ex indigentiae molestia transeo in ipso transitu mihi insidiatur laqueus concupiscentiae ipse enim transitus uoluptas est et non est alius qua transeatur quo transire cogit necessitas et cum salus sit causa edendi ac bibendi adiungit se tamquam pedisequa periculosa iucunditas et plerumque praeire conatur ut eius causa fiat quod salutis causa me facere uel dico uel uolo nec idem modus utriusque est nam quod saluti satis est delectationi parum est et saepe incertum fit utrum adhuc necessaria corporis cura subsidium petat an uoluptaria cupiditatis fallacia ministerium suppetat ad hoc incertum hilarescit infelix anima et in eo praeparat excusationis patrocinium gaudens non apparere quid satis sit moderationi ualetudinis ut obtentu salutis obumbret negotium uoluptatis his temptationibus cotidie conor resistere et inuoco dexteram tuam et ad te refero aestus meos quia consilium mihi de hac re nondum stat audio uocem iubentis dei mei non grauentur corda uestra in crapula et ebrietate ebrietas longe est a me misereberis ne appropinquet mihi crapula autem nonnumquam subrepit seruo tuo misereberis ut longe fiat a me nemo enim potest esse continens nisi tu des multa nobis orantibus tribuis et quidquid boni antequam oraremus accepimus a te accepimus et ut hoc postea cognosceremus a te accepimus ebriosus numquam fui sed ebriosos a te factos sobrios ego noui ergo a te factum est ut hoc non essent qui numquam fuerunt a quo factum est ut hoc non semper essent qui fuerunt a quo etiam factum est ut scirent utrique a quo factum est audiui aliam uocem tuam post concupiscentias tuas non eas et a uoluptate tua uetare audiui et illam ex munere tuo quam multum amaui neque si manducauerimus abundabimus neque si non manducauerimus deerit nobis hoc est dicere nec illa res me copiosum faciet nec illa aerumnosum audiui et alteram ego enim didici in quibus sum sufficiens esse et abundare noui et penuriam pati noui omnia possum in eo qui me confortat ecce miles castrorum caelestium non puluis quod sumus sed memento domine quia puluis sumus et de puluere fecisti hominem et perierat et inuentus est nec ille in se potuit quia idem puluis fuit quem talia dicentem adflatu tuae inspirationis adamaui omnia possum inquit in eo qui me confortat conforta me ut possim da quod iubes et iube quod uis iste se accepisse confitetur et quod gloriatur in domino gloriatur audiui alium rogantem ut accipiat aufer a me inquit concupiscentias uentris unde apparet sancte deus meus te dare cum fit quod imperas fieri docuisti me pater bone omnia munda mundis sed malum esse homini qui per offensionem manducat et omnem creaturam tuam bonam esse nihilque abiciendum quod cum gratiarum actione percipitur et quia esca nos non commendat deo et ut nemo nos iudicet in cibo aut in potu et ut qui manducat non manducantem non spernat et qui non manducat manducantem non iudicet didici haec gratias tibi laudes tibi deo meo magistro meo pulsatori aurium mearum inlustratori cordis mei eripe ab omni temptatione non ego immunditiam obsonii timeo sed immunditiam cupiditatis scio noe omne carnis genus quod cibo esset usui manducare permissum heliam cibo carnis refectum iohannem mirabili abstinentia praeditum animalibus hoc est lucustis in escam cedentibus non fuisse pollutum et scio esau lenticulae concupiscentia deceptum et dauid propter aquae desiderium a se ipso reprehensum et regem nostrum non de carne sed de pane temptatum ideoque et populus in heremo non quia carnes desiderauit sed quia escae desiderio aduersus dominum murmurauit meruit improbari in his ergo temptationibus positus certo cotidie aduersus concupiscentiam manducandi et bibendi non enim est quod semel praecidere et ulterius non attingere decernam sicut de concubitu potui itaque freni gutturis temperata relaxatione et constrictione tenendi sunt et quis est domine qui non rapiatur aliquantum extra metas necessitatis quisquis est magnus est magnificet nomen tuum ego autem non sum quia peccator homo sum sed et ego magnifico nomen tuum et interpellat te pro peccatis meis qui uicit saeculum numerans me inter infirma membra corporis sui quia et imperfectum eius uiderunt oculi tui et in libro tuo omnes scribentur de inlecebra odorum non satago nimis cum absunt non requiro cum adsunt non respuo paratus eis etiam semper carere ita mihi uideor forsitan fallar sunt enim et istae plangendae tenebrae in quibus me latet facultas mea quae in me est ut animus meus de uiribus suis ipse se interrogans non facile sibi credendum existimet quia et quod inest plerumque occultum est nisi experientia manifestetur et nemo securus esse debet in ista uita quae tota temptatio nominatur utrum qui fieri potuit ex deteriore melior non fiat etiam ex meliore deterior una spes una fiducia una firma promissio misericordia tua uoluptates aurium tenacius me implicauerant et subiugauerant sed resoluisti et liberasti me nunc in sonis quos animant eloquia tua cum suaui et artificiosa uoce cantantur fateor aliquantulum adquiesco non quidem ut haeream sed ut surgam cum uolo attamen cum ipsis sententiis quibus uiuunt ut admittantur ad me quaerunt in corde meo nonnullius dignitatis locum et uix eis praebeo congruentem aliquando enim plus mihi uideor honoris eis tribuere quam decet dum ipsis sanctis dictis religiosius et ardentius sentio moueri animos nostros in flammam pietatis cum ita cantantur quam si non ita cantarentur et omnes affectus spiritus nostri pro sui diuersitate habere proprios modos in uoce atque cantu quorum nescio qua occulta familiaritate excitentur sed delectatio carnis meae cui mentem eneruandam non oportet dari saepe me fallit dum rationi sensus non ita comitatur ut patienter sit posterior sed tantum quia propter illam meruit admitti etiam praecurrere ac ducere conatur ita in his pecco non sentiens et postea sentio aliquando autem hanc ipsam fallaciam immoderatius cauens erro nimia seueritate sed ualde interdum ut melos omne cantilenarum suauium quibus dauiticum psalterium frequentatur ab auribus meis remoueri uelim atque ipsius ecclesiae tutiusque mihi uidetur quod de alexandrino episcopo athanasio saepe mihi dictum commemini qui tam modico flexu uocis faciebat sonare lectorem psalmi ut pronuntianti uicinior esset quam canenti uerum tamen cum reminiscor lacrimas meas quas fudi ad cantus ecclesiae in primordiis recuperatae fidei meae et nunc ipsum cum moueor non cantu sed rebus quae cantantur cum liquida uoce et conuenientissima modulatione cantantur magnam instituti huius utilitatem rursus agnosco ita fluctuo inter periculum uoluptatis et experimentum salubritatis magisque adducor non quidem inretractabilem sententiam proferens cantandi consuetudinem approbare in ecclesia ut per oblectamenta aurium infirmior animus in affectum pietatis adsurgat tamen cum mihi accidit ut me amplius cantus quam res quae canitur moueat poenaliter me peccare confiteor et tunc mallem non audire cantantem ecce ubi sum flete mecum et pro me flete qui aliquid boni uobiscum intus agitis unde facta procedunt nam qui non agitis non uos haec mouent tu autem domine deus meus exaudi respice et uide et miserere et sana me in cuius oculis mihi quaestio factus sum et ipse est languor meus restat uoluptas oculorum istorum carnis meae de qua loquar confessiones quas audiant aures templi tui aures fraternae ac piae ut concludamus temptationes concupiscentiae carnis quae me adhuc pulsant ingemescentem et habitaculum meum quod de caelo est superindui cupientem pulchras formas et uarias nitidos et amoenos colores amant oculi non teneant haec animam meam teneat eam deus qui fecit haec bona quidem ualde sed ipse est bonum meum non haec et tangunt me uigilantem totis diebus nec requies ab eis datur mihi sicut datur a uocibus canoris aliquando ab omnibus in silentio ipsa enim regina colorum lux ista perfundens cuncta quae cernimus ubiubi per diem fuero multimodo adlapsu blanditur mihi aliud agenti et eam non aduertenti insinuat autem se ita uehementer ut si repente subtrahatur cum desiderio requiratur et si diu absit contristat animum o lux quam uidebat tobis cum clausis istis oculis filium docebat uitae uiam et ei praeibat pede caritatis nusquam errans aut quam uidebat isaac praegrauatis et opertis senectute carneis luminibus cum filios non agnoscendo benedicere sed benedicendo agnoscere meruit aut quam uidebat iacob cum et ipse prae grandi aetate captus oculis in filiis praesignata futuri populi genera luminoso corde radiauit et nepotibus suis ex ioseph diuexas mistice manus non sicut pater eorum foris corrigebat sed sicut ipse intus discernebat imposuit ipsa est lux una est et unum omnes qui uident et amant eam at ista corporalis de qua loquebar inlecebrosa ac periculosa dulcedine condit uitam saeculi caecis amatoribus cum autem et de ipsa laudare te norunt deus creator omnium adsumunt eam in himno tuo non absumuntur ab ea in somno suo sic esse cupio resisto seductionibus oculorum ne implicentur pedes mei quibus ingredior uiam tuam et erigo ad te inuisibiles oculos ut tu euellas de laqueo pedes meos tu subinde euelles eos nam inlaqueantur tu non cessas euellere quoniam non dormies neque dormitabis qui custodis israhel quam innumerabilia uariis artibus et opificiis in uestibus calciamentis uasis et cuiuscemodi fabricationibus picturis etiam diuersisque figmentis atque his usum necessarium atque moderatum et piam significationem longe transgredientibus addiderunt homines ad inlecebras oculorum foras sequentes quod faciunt intus relinquentes a quo facti sunt et exterminantes quod facti sunt at ego deus meus et decus meum etiam hinc tibi dico himnum et sacrifico laudem sacrificatori meo quoniam pulchra traiecta per animas in manus artificiosas ab illa pulchritudine ueniunt quae super animas est cui suspirat anima mea die ac nocte sed pulchritudinum exteriorum operatores et sectatores inde trahunt approbandi modum non autem inde trahunt utendi modum et ibi est et non uident eum ut non eant longius et fortitudinem suam ad te custodiant nec eam spargant in deliciosas lassitudines ego autem haec loquens atque discernens etiam istis pulchris gressum innecto sed tu euellis domine euellis tu quoniam misericordia tua ante oculos meos est nam ego capior miserabiliter et tu euellis misericorditer aliquando non sentientem quia suspensius incideram aliquando cum dolore quia iam inhaeseram huc accedit alia forma temptationis multiplicius periculosa praeter enim concupiscentiam carnis quae inest in delectatione omnium sensuum et uoluptatum cui seruientes depereunt qui longe se faciunt a te inest animae per eosdem sensus corporis quaedam non se oblectandi in carne sed experiendi per carnem uana et curiosa cupiditas nomine cognitionis et scientiae palliata quae quoniam in appetitu noscendi est oculi autem sunt ad noscendum in sensibus principes concupiscentia oculorum eloquio diuino appellata est ad oculos enim proprie uidere pertinet utimur autem hoc uerbo etiam in ceteris sensibus cum eos ad cognoscendum intendimus neque enim dicimus audi quid rutilet aut olefac quam niteat aut gusta quam splendeat aut palpa quam fulgeat uideri enim dicuntur haec omnia dicimus autem non solum uide quid luceat quod soli oculi sentire possunt sed etiam uide quid sonet uide quid oleat uide quid sapiat uide quam durum sit ideoque generalis experientia sensuum concupiscentia oculorum uocatur quia uidendi officium in quo primatum oculi tenent etiam ceteri sensus sibi de similitudine usurpant cum aliquid cognitionis explorant ex hoc autem euidentius discernitur quid uoluptatis quid curiositatis agatur per sensus quod uoluptas pulchra canora suauia sapida lenia sectatur curiositas autem etiam his contraria temptandi causa non ad subeundam molestiam sed experiendi noscendique libidine quid enim uoluptatis habet uidere in laniato cadauere quod exhorreas et tamen sicubi iaceat concurrunt ut contristentur ut palleant timent etiam ne in somnis hoc uideant quasi quisquam eos uigilantes uidere coegerit aut pulchritudinis ulla fama persuaserit ita et in ceteris sensibus quae persequi longum est ex hoc morbo cupiditatis in spectaculis exhibentur quaeque miracula hinc ad perscrutanda naturae quae praeter nos est operta proceditur quae scire nihil prodest et nihil aliud quam scire homines cupiunt hinc etiam si quid eodem peruersae scientiae fine per artes magicas quaeritur hinc etiam in ipsa religione deus temptatur cum signa et prodigia flagitantur non ad aliquam salutem sed ad solam experientiam desiderata in hac tam immensa silua plena insidiarum et periculorum ecce multa praeciderim et a meo corde dispulerim sicut donasti me facere deus salutis meae attamen quando audeo dicere cum circumquaque cotidianam uitam nostram tam multa huius generis rerum circumstrepant quando audeo dicere nulla re tali me intentum fieri ad spectandum et uana cura capiendum sane me iam theatra non rapiunt nec curo nosse transitus siderum nec anima mea umquam responsa quaesiuit umbrarum