omnia sacrilega sacramenta detestor a te domine deus meus cui humilem famulatum ac simplicem debeo quantis mecum suggestionum machinationibus agit inimicus ut signum aliquod petam sed obsecro te per regem nostrum et patriam hierusalem simplicem castam ut quemadmodum a me longe est ad ista consensio ita sit semper longe atque longius pro salute autem cuiusquam cum te rogo alius multum differens finis est intentionis meae et te facientem quod uis das mihi et dabis libenter sequi uerum tamen in quam multis minutissimis et contemptibilibus rebus curiositas cotidie nostra temptetur et quam saepe labamur quis enumerat quotiens narrantes inania primo quasi toleramus ne offendamus infirmos deinde paulatim libenter aduertimus canem currentem post leporem iam non specto cum in circo fit at uero in agro si casu transeam auertit me fortassis et ab aliqua magna cogitatione atque ad se conuertit illa uenatio non deuiare cogens corpore iumenti sed cordis inclinatione et nisi iam mihi demonstrata infirmitate mea cito admoneas aut ex ipsa uisione per aliquam considerationem in te adsurgere aut totum contemnere atque transire uanus hebesco quid cum me domi sedentem stelio muscas captans uel aranea retibus suis inruentes implicans saepe intentum facit num quia parua sunt animalia ideo non res eadem geritur pergo inde ad laudandum te creatorem mirificum atque ordinatorem rerum omnium sed non inde esse intentus incipio aliud est cito surgere aliud est non cadere et talibus uita mea plena est et una spes mea magna ualde misericordia tua cum enim huiuscemodi rerum conceptaculum fit cor nostrum et portat copiosae uanitatis cateruas hinc et orationes nostrae saepe interrumpuntur atque turbantur et ante conspectum tuum dum ad aures tuas uocem cordis intendimus nescio unde inruentibus nugatoriis cogitationibus res tanta praeciditur numquid etiam hoc inter contemnenda deputabimus aut aliquid nos reducet in spem nisi nota misericordia tua quoniam coepisti mutare nos et tu scis quanta ex parte mutaueris qui me primitus sanas a libidine uindicandi me ut propitius fias etiam ceteris omnibus iniquitatibus meis et sanes omnes languores meos et redimas de corruptione uitam meam et corones me in miseratione et misericordia et saties in bonis desiderium meum qui compressisti a timore tuo superbiam meam et mansuefecisti iugo tuo ceruicem meam et nunc porto illud et lene est mihi quoniam sic promisisti et fecisti et uere sic erat et nesciebam quando id subire metuebam sed numquid domine qui solus sine tipho dominaris quia solus uerus dominus es qui non habes dominum numquid hoc quoque tertium temptationis genus cessauit a me aut cessare in hac tota uita potest timeri et amari uelle ab hominibus non propter aliud sed ut inde sit gaudium quod non est gaudium misera uita est et foeda iactantia hinc fit uel maxime non amare te nec caste timere te ideoque tu superbis resistis humilibus autem das gratiam et intonas super ambitiones saeculi et contremunt fundamenta montium itaque nobis quoniam propter quaedam humanae societatis officia necessarium est amari et timeri ab hominibus instat aduersarius uerae beatitudinis nostrae ubique spargens in laqueis euge euge ut dum auide conligimus incaute capiamur et a ueritate tua gaudium nostrum deponamus atque in hominum fallacia ponamus libeatque nos amari et timeri non propter te sed pro te atque isto modo sui similes factos secum habeat non ad concordiam caritatis sed ad consortium supplicii qui statuit sedem suam ponere in aquilone ut te peruersa et distorta uia imitanti tenebrosi frigidique seruirent nos autem domine pusillus grex tuus ecce sumus tu nos posside praetende alas tuas et fugiamus sub eas gloria nostra tu esto propter te amemur et uerbum tuum timeatur in nobis qui laudari uult ab hominibus uituperante te non defendetur ab hominibus iudicante te nec eripietur damnante te cum autem non peccator laudatur in desideriis animae suae nec qui iniqua gerit benedicetur sed laudatur homo propter aliquod donum quod dedisti ei at ille plus gaudet sibi laudari se quam ipsum donum habere unde laudatur etiam iste te uituperante laudatur et melior iam ille qui laudauit quam iste qui laudatus est illi enim placuit in homine donum dei huic amplius placuit donum hominis quam dei temptamur his temptationibus cotidie domine sine cessatione temptamur cotidiana fornax nostra est humana lingua imperas nobis et in hoc genere continentiam da quod iubes et iube quod uis tu nosti de hac re ad te gemitum cordis mei et flumina oculorum meorum neque enim facile conligo quam sim ab ista peste mundatior et multum timeo occulta mea quae norunt oculi tui mei autem non est enim qualiscumque in aliis generibus temptationum mihi facultas explorandi me in hoc paene nulla est nam et a uoluptatibus carnis et a curiositate superuacanea cognoscendi uideo quantum adsecutus sim posse refrenare animum meum cum eis rebus careo uel uoluntate uel cum absunt tunc enim me interrogo quam magis minusue mihi molestum sit non habere diuitiae uero quae ob hoc expetuntur ut alicui trium istarum cupiditatium uel duabus earum uel omnibus seruiant si persentiscere non potest animus utrum eas habens contemnat possunt et dimitti ut se probet laude uero ut careamus atque in eo experiamur quid possumus numquid male uiuendum est et tam perdite atque immaniter ut nemo nos nouerit qui non detestetur quae maior dementia dici aut cogitari potest at si bonae uitae bonorumque operum comes et solet et debet esse laudatio tam comitatum eius quam ipsam bonam uitam deseri non oportet non autem sentio sine quo esse aut aequo animo aut aegre possim nisi cum afuerit quid igitur tibi in hoc genere temptationis domine confiteor quid nisi delectari me laudibus sed amplius ipsa ueritate quam laudibus nam si mihi proponatur utrum malim furens aut in omnibus rebus errans ab omnibus hominibus laudari an constans et in ueritate certissimus ab omnibus uituperari uideo quid eligam uerum tamen nollem ut uel augeret mihi gaudium cuiuslibet boni mei suffragatio oris alieni sed auget fateor non solum sed et uituperatio minuit et cum ista miseria mea perturbor subintrat mihi excusatio quae qualis sit tu scis deus nam me incertum facit quia enim nobis imperasti non tantum continentiam nec te tantum uoluisti a nobis uerum etiam proximum diligi saepe mihi uideor de prouectu aut spe proximi delectari cum bene intellegentis laude delector et rursus eius malo contristari cum eum audio uituperare quod aut ignorat aut bonum est nam et contristor aliquando laudibus meis cum uel ea laudantur in me in quibus mihi ipse displiceo uel etiam bona minora et leuia pluris aestimantur quam aestimanda sunt sed rursus unde scio an propterea sic afficior quia nolo de me ipso a me dissentire laudatorem meum non quia illius utilitate moueor sed quia eadem bona quae mihi in me placent iucundiora mihi sunt cum et alteri placent quodam modo enim non ego laudor cum de me sententia mea non laudatur quandoquidem aut illa laudantur quae mihi displicent aut illa amplius quae mihi minus placent ergone de hoc incertus sum mei ecce in te ueritas uideo non me laudibus meis propter me sed propter proximi utilitatem moueri oportere et utrum ita sim nescio minus mihi in hac re notus sum ipse quam tu obsecro te deus meus et me ipsum mihi indica ut confitear oraturis pro me fratribus meis quod in me saucium comperero iterum me diligentius interrogem si utilitate proximi moueor in laudibus meis cur minus moueor si quisquam alius iniuste uituperetur quam si ego cur ea contumelia magis mordeor quae in me quam quae in alium eadem iniquitate coram me iacitur an et hoc nescio etiamne id restat ut ipse me seducam et uerum non faciam coram te in corde et lingua mea insaniam istam domine longe fac a me ne oleum peccatoris mihi sit os meum ad impinguandum caput meum egenus et pauper ego sum et melior in occulto gemitu displicens mihi et quaerens misericordiam tuam donec reficiatur defectus meus et perficiatur usque in pacem quam nescit arrogantis oculus sermo autem ore procedens et facta quae innotescunt hominibus habent temptationem periculosissimam ab amore laudis qui ad priuatam quandam excellentiam contrahit emendicata suffragia temptat et cum a me in me arguitur eo ipso quo arguitur et saepe de ipso uanae gloriae contemptu uanius gloriatur ideoque non iam de ipso contemptu gloriae gloriatur non enim eam contemnit cum gloriatur intus etiam intus est aliud in eodem genere temptationis malum quo inanescunt qui placent sibi de se quamuis aliis uel non placeant uel displiceant nec placere affectent ceteris sed sibi placentes multum tibi displicent non tantum de non bonis quasi bonis uerum etiam de bonis tuis quasi suis aut etiam sicut de tuis sed tamquam ex meritis suis aut etiam sicut ex tua gratia non tamen socialiter gaudentes sed aliis inuidentes eam in his omnibus atque in huiuscemodi periculis et laboribus uides tremorem cordis mei et uulnera mea magis subinde a te sanari quam mihi non infligi sentio ubi non mecum ambulasti ueritas docens quid caueam et quid appetam cum ad te referrem inferiora uisa mea quae potui teque consulerem lustraui mundum foris sensu quo potui et attendi uitam corporis mei de me sensusque ipsos meos inde ingressus sum in recessus memoriae meae multiplices amplitudines plenas miris modis copiarum innumerabilium et consideraui et expaui et nihil eorum discernere potui sine te et nihil eorum esse te inueni nec ego ipse inuentor qui peragraui omnia et distinguere et pro suis quaeque dignitatibus aestimare conatus sum excipiens alia nuntiantibus sensibus et interrogans alia mecum commixta sentiens ipsosque nuntios dinoscens atque dinumerans iamque in memoriae latis opibus alia pertractans alia recondens alia eruens nec ego ipse cum haec agerem id est uis mea qua id agebam nec ipsa eras tu quia lux es tu permanens quam de omnibus consulebam an essent quid essent quanti pendenda essent et audiebam docentem ac iubentem et saepe istuc facio hoc me delectat et ab actionibus necessitatis quantum relaxari possum ad istam uoluptatem refugio neque in his omnibus quae percurro consulens te inuenio tutum locum animae meae nisi in te quo conligantur sparsa mea nec a te quicquam recedat ex me et aliquando intromittis me in affectum multum inusitatum introrsus ad nescio quam dulcedinem quae si perficiatur in me nescio quid erit quod uita ista non erit sed recido in haec aerumnosis ponderibus et resorbeor solitis et teneor et multum fleo sed multum teneor tantum consuetudinis sarcina digna est his esse ualeo nec uolo illic uolo nec ualeo miser utrubique ideoque consideraui languores peccatorum meorum in cupiditate triplici et dexteram tuam inuocaui ad salutem meam uidi enim splendorem tuum corde saucio et repercussus dixi quis illuc potest proiectus sum a facie oculorum tuorum tu es ueritas super omnia praesidens at ego per auaritiam meam non amittere te uolui sed uolui tecum possidere mendacium sicut nemo uult ita falsum dicere ut nesciat ipse quid uerum sit itaque amisi te quia non dignaris cum mendacio possideri quem inuenirem qui me reconciliaret tibi ambiendum mihi fuit ad angelos qua prece quibus sacramentis multi conantes ad te redire neque per se ipsos ualentes sicut audio temptauerunt haec et inciderunt in desiderium curiosarum uisionum et digni habiti sunt inlusionibus elati enim te quaerebant doctrinae fastu exserentes potius quam tundentes pectora et adduxerunt sibi per similitudinem cordis sui conspirantes et socias superbiae suae potestates aeris huius a quibus per potentias magicas deciperentur quaerentes mediatorem per quem purgarentur et non erat diabolus enim erat transfigurans se in angelum lucis et multum inlexit superbam carnem quod carneo corpore ipse non esset erant enim illi mortales et peccatores tu autem domine cui reconciliari superbe quaerebant immortalis et sine peccato mediator autem inter deum et homines oportebat ut haberet aliquid simile deo aliquid simile hominibus ne in utroque hominibus similis longe esset a deo aut in utroque deo similis longe esset ab hominibus atque ita mediator non esset fallax itaque ille mediator quo per secreta iudicia tua superbia meretur inludi unum cum hominibus habet id est peccatum aliud uideri uult habere cum deo ut quia carnis mortalitate non tegitur pro immortali se ostentet sed quia stipendium peccati mors est hoc habet commune cum hominibus unde simul damnetur in mortem uerax autem mediator quem secreta tua misericordia demonstrasti hominibus et misisti ut eius exemplo etiam ipsam discerent humilitatem mediator ille dei et hominum homo christus iesus inter mortales peccatores et immortalem iustum apparuit mortalis cum hominibus iustus cum deo ut quoniam stipendium iustitiae uita et pax est per iustitiam coniunctam deo euacuaret mortem iustificatorum impiorum quam cum illis uoluit habere communem hic demonstratus est antiquis sanctis ut ita ipsi per fidem futurae passionis eius sicut nos per fidem praeteritae salui fierent in quantum enim homo in tantum mediator in quantum autem uerbum non medius quia aequalis deo et deus apud deum et simul unus deus quomodo nos amasti pater bone qui filio tuo unico non pepercisti sed pro nobis impiis tradidisti eum quomodo nos amasti pro quibus ille non rapinam arbitratus esse aequalis tibi factus est subditus usque ad mortem crucis unus ille in mortuis liber potestatem habens ponendi animam suam et potestatem habens iterum sumendi eam pro nobis tibi uictor et uictima et ideo uictor quia uictima pro nobis tibi sacerdos et sacrificium et ideo sacerdos quia sacrificium faciens tibi nos de seruis filios de te nascendo nobis seruiendo merito mihi spes ualida in illo est quod sanabis omnes languores meos per eum qui sedet ad dexteram tuam et te interpellat pro nobis alioquin desperarem multi enim et magni sunt idem languores multi sunt et magni sed amplior est medicina tua potuimus putare uerbum tuum remotum esse a coniunctione hominis et desperare de nobis nisi caro fieret et habitaret in nobis conterritus peccatis meis et mole miseriae meae agitaueram corde meditatusque fueram fugam in solitudinem sed prohibuisti me et confirmasti me dicens ideo christus pro omnibus mortuus est ut qui uiuunt iam non sibi uiuant sed ei qui pro ipsis mortuus est ecce domine iacto in te curam meam ut uiuam et considerabo mirabilia de lege tua tu scis imperitiam meam et infirmitatem meam doce me et sana me ille tuus unicus in quo sunt omnes thesauri sapientiae et scientiae absconditi redemit me sanguine suo non calumnientur mihi superbi quoniam cogito pretium meum et manduco et bibo et erogo et pauper cupio saturari ex eo inter illos qui edunt et saturantur et laudant dominum qui requirunt eum numquid domine cum tua sit aeternitas ignoras quae tibi dico aut ad tempus uides quod fit in tempore cur ergo tibi tot rerum narrationes digero non utique ut per me noueris ea sed affectum meum excito in te et eorum qui haec legunt ut dicamus omnes magnus dominus et laudabilis ualde iam dixi et dicam amore amoris tui facio istuc nam et oramus et tamen ueritas ait nouit pater uester quid uobis opus sit priusquam petatis ab eo affectum ergo nostrum patefacimus in te confitendo tibi miserias nostras et misericordias tuas super nos ut liberes nos omnino quoniam coepisti ut desinamus esse miseri in nobis et beatificemur in te quoniam uocasti nos ut simus pauperes spiritu et mites et lugentes et esurientes ac sitientes iustitiam et misericordes et mundicordes et pacifici ecce narraui tibi multa quae potui et quae uolui quoniam tu prior uoluisti ut confiterer tibi domino deo meo quoniam bonus es quoniam