sui par et quoniam sicut illos homines fuisse non audetis negare ita post mortem deos factos instituistis adseuerare causas quae hoc exegerint retractemus inprimis quidem necesse est concedatis esse aliquem sublimiorem deum et mancipem quendam diuinitatis qui ex hominibus deos fecerit nam neque sibi illi sumere potuissent diuinitatem quam non habebant nec alius praestare eam non habentibus nisi qui proprie possidebat ceterum si nemo esset qui deos faceret frustra praesumitis deos factos auferendo factorem certe quidem si ipsi se facere potuissent numquam homines fuissent possidentes scilicet condicionis melioris potestatem igitur si est qui faciat deos reuertor ad causas examinandas faciendorum ex hominibus deorum nec ullas inuenio nisi si ministeria et auxilia officiis diuinis desiderauit ille magnus deus primo indignum est ut alicuius opera indegeret et quidem mortui cum dignius ab initio deum aliquem fecisset qui mortui erat operam desideraturus sed nec operae locum uideo totum enim hoc mundi corpus siue innatum et infectum secundum pithagoram siue natum factumue secundum platonem semel utique in ista constructione dispositum et instructum et ordinatum cum omni s rationis gubernaculo inuentum est imperfectum non potuit esse quod perfecit omnia nihil saturnum et saturniam gentem expectabat uani erunt homines nisi certi sint a primordio et pluuias de caelo ruisse et sidera radiasse et lumina floruisse et tonitrua mugisse et ipsum iouem quae in manu eius imponitis fulmina timuisse item omnem frugem ante liberum et cererem et mineruam immo ante illum aliquem principem hominem de terra exuberasse quia nihil continendo et sustinendo homini prospectum post hominem potuit inferri denique inuenisse dicuntur necessaria ista uitae non instituisse quod autem inuenitur fuit et quod fuit non eius deputabitur qui inuenit sed eius qui instituit erat enim antequam inueniretur ceterum si propterea liber deus quod uitem demonstrauit male cum lucullo actum est qui primus cerasia ex ponto italiae promulgauit quod non est propterea consecratus ut frugis nouae auctor qui ostensor quamobrem si ab initio et instructa et certis exercendorum officiorum suorum rationibus dispensata uniuersitas constitit uacat ex hac parte causa allegendae humanitatis in diuinitatem quia quas illis stationes et potestates distribuistis tam fuerunt ab initio quam et fuissent etiamsi deos istos non creassetis sed conuertimini ad causam aliam respondentes collationem diuinitatis meritorum remunerandorum fuisse rationem et hinc conceditis opinor illum deum deificum iustitia praecellere qui non temere nec indigne nec prodige tantum praemium dispensarit uolo igitur merita recensere an eiusmodi sint ut illos in caelum extulerint et non potius in imum tartarum merserint quem carcerem poenarum infernarum cum uultis affirmatis illuc enim abstrudi solent impii quique in parentes et incesti in sorores et maritarum adulteri et uirginum raptores et puerorum contaminatores et qui saeuiunt et qui occidunt et qui furantur et qui decipiunt et quicumque similes sunt alicuius dei uestri quem neminem integrum a crimine aut uitio probare poteritis nisi hominem negaueritis atquin ut illos homines fuisse non potestis negare etiam istae notae accedunt quae nec deos postea factos credi permittunt si enim uos talibus puniendis praesidetis si commercium colloquium conuictum malorum et turpium probi quique respuitis horum autem pares deus ille maiestatis suae consortio adsciuit quid ergo damnatis quorum collegas adoratis suggillatio est in caelo uestra iustitia deos facite criminosissimos quosque ut placeatis deis uestis illorum est honor consecratio coaequalium sed ut omittam huius indignitatis retractatum probi et integri et boni fuerint quot tamen potiores uiros apud inferos reliquistis aliquem de sapientia socratem de iustitia aristiden de militia themistoclem de sublimitate alexandrum de felicitate policraten de copia croesum de eloquentia demosthenen quis ex illis deis uestris grauior et sapientior catone iustior et militarior scipione quis sublimior pompeio felicior silla copiosior crasso eloquentior tullio quanto dignius istos deos ille adsumendos expectasset praescius utique potiorum properauit opinor et caelum semel clusit et nunc utique melioribus apud inferos mussitantibus erubescit cesso iam de isto ut qui sciam me ex ipsa ueritate demonstraturum quid non sint cum ostendero quid sint quantum igitur de deis uestris nomina solummodo uideo quorundam ueterum mortuorum et fabulas audio et sacra de fabulis recognosco quantum autem de simulacris ipsis nihil aliud reprehendo quam materias sorores esse uasculorum instrumentorumque communium uel ex isdem uasculis et instrumentis quasi fatum consecratione mutantes licentia artis transfigurante et quidem contumeliosissime et in ipso opere sacrilege ut reuera nobis maxime qui propter ipsos deos plectimur solatium poenarum esse possit quod eadem et ipsi patiuntur ut fiant crucibus et stipitibus imponitis christianos quod simulacrum non prius argilla deformat cruci et stipiti superstructa in patibulo primum corpus dei uestri dedicatur ungulis deraditis latera christianorum at in deos uestros per omnia membra ualidius incumbunt asciae et runcinae et scobinae ceruices ponimus ante plumbum et glutinum et gomphos sine capite sunt dei uestri ad bestias impellimur certe quas libero et cibele et caelesti applicatis ignibus urimur hoc et illi a prima quidem massa in metalla damnamur inde censentur dei uestri in insulis relegamur solet et in insula aliqui deus uester aut nasci aut mori si per haec constat diuinitas aliqua ergo qui puniuntur consecrantur et numina erunt dicenda supplicia sed plane non sentiunt has iniurias et contumelias fabricationis suae dei uestri sicut nec obsequia o impiae uoces o sacrilega conuicia infrendite inspumate idem estis qui senecam aliquem pluribus et amarioribus de uestra superstitione perorantem non reprehendistis igitur si statuas et imagines frigidas mortuorum suorum simillimas non adoramus quas milui et mures et araneae intellegunt nonne laudem magis quam poenam merebatur repudium agniti erroris possumus enim uideri laedere eos quos certi sumus omnino non esse quod non est nihil ab ullo patitur quia non est sed nobis dei sunt inquis et quomodo uos e contrario impii et sacrilegi et irreligiosi erga deos uestros deprehendimini qui quos praesumitis esse neglegitis quos timetis destruitis quos etiam uindicatis illuditis recognoscite si mentior primo qui cum alii alios colitis utique quos non colitis offenditis praelatio alterius sine alterius contumelia non potest procedere quia nec electio sine reprobatione iam ergo contemnitis quos reprobatis quos reprobando offendere non timetis nam ut supra praestrinximus status dei cuiusque in senatus aestimatione pendebat deus non erat quem homo consultus noluisset et nolendo damnasset domesticos deos quos lares dicitis domestica potestate tractatis pignerando uenditando demutando aliquando in caccabulum de saturno aliquando in trullam de minerua ut quisque contritus atque contusus est dum diu colitur ut quisque dominus sanctiorem expertus est domesticam necessitatem publicos aeque publico iure foedatis quos in hastario uectigales habetis sic capitolium sic olitorium forum petitur sub eadem uoce praeconis sub eadem hasta sub eadem adnotatione quaestoris diuinitas addicta conducitur sed enim agri tributo onusti uiliores hominum capita stipendio censa ignobiliora nam hae sunt notae captiuitatis dei uero qui magis tributarii magis sancti immo qui magis sancti magis tributarii maiestas quaestuaria efficitur circuit cauponas religio mendicans exigitis mercedem pro solo templi pro aditu sacri non licet deos gratis nosse uenales sunt quid omnino ad honorandos eos facitis quod non etiam mortuis uestris conferatis aedes proinde aras proinde idem habitus et insignia in statuis ut aetas ut ars ut negotium mortui fuit ita deus est quo differt ab epulo iouis silicernium a simpulo obba ab haruspice pollinctor nam et haruspex mortuis apparet sed digne imperatoribus defunctis honorem diuinitatis dicatis quibus et uiuentibus eum addicitis accepto ferent dei uestri immo gratulabuntur quod pares eis fiant domini sui sed cum larentinam publicum scortum uelim saltim laidem aut phrinem inter iunones et cereres et dianas adoratis cum simonem magum statua et inscriptione sancti dei inauguratis cum de paedagogiis aulicis nescio quem sinodi deum facitis licet non nobiliores dei ueteres tamen contumeliam a uobis deputabunt hoc et aliis licuisse quod solis antiquitas contulit uolo et ritus uestros recensere non dico quales sitis in sacrificando cum enecta et tabidosa et scabiosa quaeque mactatis cum de opimis et integris superuacua quaeque truncatis capitula et ungulas quae domi quoque pueris uel canibus destinassetis cum de decima herculis nec tertiam partem in aram eius imponitis laudabo magis sapientiam quod de perdito aliquid eripitis sed conuersus ad litteras uestras quibus informamini ad prudentiam et liberalia officia quanta inuenio ludibria deos inter se propter troianos et achiuos ut gladiatorum paria congressos depugnasse uenerem humana sagitta sauciatam quod filium suum aenean paene interfectum ab eodem diomede rapere uellet martem tredecim mensibus in uinculis paene consumptum iouem ne eandem uim a ceteris caelitibus experiretur opera cuiusdam monstri liberatum et nunc flentem sarpedonis casum nunc foede subantem in sororem sub commemoratione non ita dilectarum iampridem amicarum exinde quis non poeta ex auctoritate principis sui dedecorator inuenitur deorum hic apollinem admeto regi pascendis pecoribus addicit ille neptuni structorias operas laomedonti locat est et ille de liricis pindarum dico qui aesculapium canit auaritiae merito quia medicinam nocenter exercebat fulmine iudicatum malus iuppiter si fulmen illius est impius in nepotem inuidus in artificem haec neque uera prodi neque falsa confingi apud religiosissimos oportebat nec tragici quidem aut comici parcunt ut non aerumnas uel errores domus alicuius dei praefentur taceo de philosophis socrate contentus qui in contumeliam deorum quercum et hircum et canem deierabat sed propterea damnatus est socrates quia deos destruebat plane olim id est semper ueritas odio est tamen cum paenitentia sententiae athenienses et criminatores socratis postea afflixerint et imaginem eius auream in templo collocarint rescissa damnatio testimonium socrati reddit sed et diogenes nescio quid in herculem ludit et romanus cinicus uarro trecentos ioues siue iu p piteros dicendos sine capitibus introducit cetera lasciuiae ingenia etiam uoluptatibus uestris per deorum dedecus operantur dispicite lentulorum et hostiliorum uenustates utrum mimos an deos uestros in iocis et strophis rideatis moechum anubin et masculum lunam et dianam flagellatam et iouis mortui testamentum recitatum et tres hercules famelicos irrisos sed et histrionum litterae omnem foeditatem eorum designant luget sol filium de caelo iactatum laetantibus uobis et cibele pastorum suspirat fastidiosum non erubescentibus uobis et sustinetis iouis elogia cantari et iunonem uenerem mineruam a pastore iudicari ipsum quod imago dei uestri ignominiosum caput et famosum uestit quod corpus impurum et ad istam artem effeminatione productum mineruam aliquam uel herculem repraesentat nonne uiolatur maiestas et diuinitas constupratur laudantibus uobis plane religiosiores estis in cauea ubi super sanguinem humanum super inquinamenta poenarum proinde saltant dei uestri argumenta et historias noxiis ministrantes nisi quod et ipsos deos uestros saepe noxii induunt uidimus aliquando castratum attin illum deum ex pessinunta et qui uiuus ardebat herculem induerat risimus et inter ludicras meridianorum crudelitates mercurium mortuos cauterio examinantem uidimus et iouis fratrem gladiatorum cadauera cum malleo deducentem singula ista quaeque adhuc inuestigare quis posset si honorem inquietant diuinitatis si maiestatis uestigia obsoletant de contemptu utique censentur tam eorum qui eiusmodi factitant quam eorum quibus factitant sed ludicra ista sint ceterum si adiciam quae non minus conscientiae omnium recognoscent in templis adulteria componi inter aras lenocinia tractari in ipsis plerumque aedituorum et sacerdotum tabernaculis sub isdem uittis et apicibus et purpuris thure flagrante libidinem expungi nescio ne plus de uobis dei uestri quam de christianis querantur certe sacrilegi de uestris semper apprehenduntur christiani enim templa nec interdiu norunt spoliarent forsitan ea et ipsi si et ipsi ea adorarent quid ergo colunt qui talia non colunt iam quidem intellegi subiacet ueritatis esse cultores qui mendacii non sint nec errare amplius in eo in quo errasse se recognoscendo cessauerunt hoc prius capite et omnem hinc sacramenti nostri ordinem haurite repercussis ante tamen opinionibus falsis nam ut et quidam somniastis caput asininum esse deum nostrum hanc cornelius tacitus suspicionem eiusmodi inseruit is enim in quinta historiarum suarum bellum iudaicum exorsus ab origine gentis etiam de ipsa tam origine quam de nomine et religione gentis quae uoluit argumentatus iudaeos refert aegipto expeditos siue ut putauit extorres uastis arabiae in locis aquarum egentissimis cum siti macerarentur onagris qui forte de pastu potum petituri aestimabantur indicibus fonti bus usos ob eam gratiam consimilis bestiae superficiem consecrasse atque ita inde praesumptum opinor nos quoque ut iudaicae religionis propinquos eidem simulacro initiari at enim idem cornelius tacitus sane ille mendaciorum loquacissimus in eadem historia refert gnaeum pompeium cum hierusalem cepisset proptereaque templum adisset speculandis iudaicae religionis arcanis nullum illic repperisse simulacrum et utique si id colebatur quod aliqua effigie repraesentabatur nusquam magis quam in sacrario suo exhiberetur eo magis quia nec uerebatur extraneos arbitros quamquam uana cultura solis enim sacerdotibus adire licitum etiam conspectus ceterorum uelo oppanso interdicebatur uos tamen non negabitis et iumenta omnia et totos cantherios cum sua epona coli a uobis hoc forsitan improbamur quod inter cultores omnium pecudum bestiarumque asinarii tantum sumus sed et qui crucis nos religiosos putat consecraneus erit noster cum lignum aliquod propitiatur uiderit habitus cum materiae qualitas eadem sit uiderit forma dum id ipsum dei corpus sit et tamen quanto distinguitur a crucis stipite pallas attica et ceres pharia m quae sine effigie rudi palo et informi ligno prostat pars crucis est omne robur quod erecta statione defigitur nos si forte integrum et totum deum colimus diximus originem deorum uestrorum a plastis de cruce induci sed et uictorias adoratis in tropaeis cum cruces intestina sint tropaeorum religio romanorum tota castrensis signa ueneratur signa iurat signa omnibus deis praeponit omnes illi imaginum suggestus in signis monilia crucum sunt siphara illa uexillorum et cantabrorum stolae crucum sunt laudo diligentiam noluistis incultas et nudas cruces consecrare alii plane humanius et uersimulius solem credunt deum nostrum ad persas si forte deputabimur licet solem non in linteo depictum adoremus habentes ipsum ubique in suo clipeo denique inde suspicio quod innotuerit nos ad orientis regionem precari sed et plerique uestrum affectatione aliquando et caelestia adorandi ad solis ortum labia uibratis aeque si diem solis laetitiae indulgemus alia longe ratione quam religione solis secundo loco ab eis sumus qui diem saturni otio et uictui decernunt exorbitantes et ipsi a iudaico more quem ignorant sed noua iam dei nostri in ista proxime ciuitate editio publicata est ex quo quidam frustrandis bestiis mercenarius noxius picturam proposuit cum eiusmodi inscriptione deus christianorum is erat auribus asininis altero pede ungulatus librum gestans et togatus risimus et nomen et formam sed illi debebant adorare statim biforme numen qui et canino et leonino capite commixtos et de capro et de ariete cornutos et a lumbis hircos et a cruribus serpentes et planta uel tergo alites deos receperunt haec ex abundanti ne quid rumoris irrepercussum quasi de conscientia praeterissemus quae omnia conuersi iam ad demonstrationem religionis nostrae repurgabimus quod colimus deus unus est qui totam molem istam cum omni instrumento elementorum corporum spirituum uerbo quo iussit ratione qua disposuit uirtute qua potuit de nihilo expressit in ornamentum maiestatis suae unde et graeci nomen mundo accommodauerunt inuisibilis est etsi uideatur incomprehensibilis etsi per gratiam repraesentetur inaestimabilis etsi humanis sensibus aestimetur ideo uerus et tantus est ceterum quod uideri communiter quod comprehendi quod aestimari potest minus est et oculis quibus occupatur et manibus quibus contaminatur et sensibus quibus inuenitur quod uero inmensum est soli sibi notum est hoc est quod deum aestimari facit dum aestimari non capit ita eum uis magnitudinis et notum hominibus obicit et ignotum et haec est summa delicti nolentium recognoscere quem ignorare non possunt uultis ex operibus ipsius tot ac talibus quibus continemur quibus sustinemur quibus oblectamur etiam quibus exterremur uultis ex animae ipsius testimonio comprobemus quae licet carcere corporis pressa licet institutionibus prauis circumscripta licet libidinibus et concupiscentiis euigorata licet falsis deis exancillata cum tamen resipiscit