animum quoque non minus esse pusillis occupatum magnus ille remissius loquitur et securius quaecumque dicit plus habent fiduciae quam curae nosti comptulos iuuenes barba et coma nitidos de capsula totos nihil ab illis speraueris forte nihil solidum oratio cultus animi est si circumtonsa est et fucata et manu facta ostendit illum quoque non esse sincerum et habere aliquid fracti non est ornamentum uirile concinnitas si nobis animum boni uiri liceret inspicere o quam pulchram faciem quam sanctam quam ex magnifico placidoque fulgentem uideremus hinc iustitia illinc fortitudine hinc temperantia prudentiaque lucentibus praeter has frugalitas et continentia et tolerantia et liberalitas comitasque et quis credat in homine rarum humanitas bonum splendorem illi suum adfunderent tunc prouidentia cum elegantia et ex istis magnanimitas eminentissima quantum di boni decoris illi quantum ponderis grauitatisque adderent quanta esset cum gratia auctoritas nemo illam amabilem qui non simul uenerabilem diceret si quis uiderit hanc faciem altiorem fulgentioremque quam cerni inter humana consueuit nonne uelut numinis occursu obstupefactus resistat et ut fas sit uidisse tacitus precetur tum euocante ipsa uultus benignitate productus adoret ac supplicet et diu contemplatus multum extantem superque mensuram solitorum inter nos aspici elatam oculis mite quiddam sed nihilominus uiuido igne flagrantibus tunc deinde illam uergili nostri uocem uerens atque attonitus emittat o quam te memorem uirgo namque haut tibi uultus mortalis nec uox hominem sonat sis felix nostrumque leues quaecumque laborem aderit leuabitque si colere eam uoluerimus colitur autem non taurorum opimis corporibus contrucidatis nec auro argentoque suspenso nec in thensauros stipe infusa sed pia et recta uoluntate nemo inquam non amore eius arderet si nobis illam uidere contingeret nunc enim multa obstrigillant et aciem nostram aut splendore nimio repercutiunt aut obscuritate retinent sed si quemadmodum uisus oculorum quibusdam medicamentis acui solet et repurgari sic nos aciem animi liberare inpedimentis uoluerimus poterimus perspicere uirtutem etiam obrutam corpore etiam paupertate opposita etiam humilitate et infamia obiacentibus cernemus inquam pulchritudinem illam quamuis sordido obtectam rursus aeque malitiam et aerumnosi animi ueternum perspiciemus quamuis multus circa diuitiarum radiantium splendor inpediat et intuentem hinc honorum illinc magnarum potestatium falsa lux uerberet tunc intellegere nobis licebit quam contemnenda miremur simillimi pueris quibus omne ludicrum in pretio est parentibus quippe nec minus fratribus praeferunt paruo aere empta monilia quid ergo inter nos et illos interest ut ariston ait nisi quod nos circa tabulas et statuas insanimus carius inepti illos reperti in litore calculi leues et aliquid habentes uarietatis delectant nos ingentium maculae columnarum siue ex aegiptiis harenis siue ex africae solitudinibus aduectae porticum aliquam uel capacem populi cenationem ferunt miramur parietes tenui marmore inductos cum sciamus quale sit quod absconditur oculis nostris inponimus et cum auro tecta perfudimus quid aliud quam mendacio gaudemus scimus enim sub illo auro foeda ligna latitare nec tantum parietibus aut lacunaribus ornamentum tenue praetenditur omnium istorum quos incedere altos uides bratteata felicitas est inspice et scies sub ista tenui membrana dignitatis quantum mali iaceat haec ipsa res quae tot magistratus tot iudices detinet quae et magistratus et iudices facit pecunia ex quo in honore esse coepit uerus rerum honor cecidit mercatoresque et uenales in uicem facti quaerimus non quale sit quidque sed quanti ad mercedem pii sumus ad mercedem impii et honesta quamdiu aliqua illis spes inest sequimur in contrarium transituri si plus scelera promittent admirationem nobis parentes auri argentique fecerunt et teneris infusa cupiditas altius sedit creuitque nobiscum deinde totus populus in alia discors in hoc conuenit hoc suspiciunt hoc suis optant hoc dis uelut rerum humanarum maximum cum grati uideri uolunt consecrant denique eo mores redacti sunt ut paupertas maledicto probroque sit contempta diuitibus inuisa pauperibus accedunt deinde carmina poetarum quae adfectibus nostris facem subdant quibus diuitiae uelut unicum uitae decus ornamentumque laudantur nihil illis melius nec dare uidentur di inmortales posse nec habere regia solis erat sublimibus alta columnis clara micante auro eiusdem currum aspice aureus axis erat temo aureus aurea summae curuatura rotae radiorum argenteus ordo denique quod optimum uideri uolunt saeculum aureum appellant nec apud graecos tragicos desunt qui lucro innocentiam salutem opinionem bonam mutent sine me uocari pessimum simul ut diues uocer an diues omnes quaerimus nemo an bonus non quare et unde quid habeas tantum rogant ubique tanti quisque quantum habuit fuit quid habere nobis turpe sit quaeris nihil aut diues opto uiuere aut pauper mori bene moritur quisquis moritur dum lucrum facit pecunia ingens generis humani bonum cui non uoluptas matris aut blandae potest par esse prolis non sacer meritis parens tam dulce si quid ueneris in uultu micat merito illa amores caelitum atque hominum mouet cum hi nouissimi uersus in tragoedia euripidis pronuntiati essent totus populus ad eiciendum et actorem et carmen consurrexit uno impetu donec euripides in medium ipse prosiliuit petens ut expectarent uiderentque quem admirator auri exitum faceret dabat in illa fabula poenas bellerophontes quas in sua quisque dat nulla enim auaritia sine poena est quamuis satis sit ipsa poenarum o quantum lacrimarum quantum laborum exigit quam misera desideratis quam misera partis est adice cotidianas sollicitudines quae pro modo habendi quemque discruciant maiore tormento pecunia possidetur quam quaeritur quantum damnis ingemescunt quae et magna incidunt et uidentur maiora denique ut illis fortuna nihil detrahat quidquid non adquiritur damnum est at felicem illum homines et diuitem uocant et consequi optant quantum ille possidet fateor quid ergo tu ullos esse condicionis peioris existimas quam qui habent et miseriam et inuidiam utinam qui diuitias optaturi essent cum diuitibus deliberarent utinam honores petituri cum ambitiosis et summum adeptis dignitatis statum profecto uota mutassent cum interim illi noua suscipiunt cum priora damnauerint nemo enim est cui felicitas sua etiam si cursu uenit satis faciat queruntur et de consiliis et de processibus suis maluntque semper quae reliquerunt itaque hoc tibi philosophia praestabit quo equidem nihil maius existimo numquam te paenitebit tui ad hanc tam solidam felicitatem quam tempestas nulla concutiat non perducent te apte uerba contexta et oratio fluens leniter eant ut uolent dum animo compositio sua constet dum sit magnus et opinionum securus et ob ipsa quae aliis displicent sibi placens qui profectum suum uita aestimet et tantum scire se iudicet quantum non cupit quantum non timet uale cxui utrum satius sit modicos habere adfectus an nullos saepe quaesitum est nostri illos expellunt peripatetici temperant ego non uideo quomodo salubris esse aut utilis possit ulla mediocritas morbi noli timere nihil eorum quae tibi non uis negari eripio facilem me indulgentemque praebebo rebus ad quas tendis et quas aut necessarias uitae aut utiles aut iucundas putas detraham uitium nam cum tibi cupere interdixero uelle permittam ut eadem illa intrepidus facias ut certiore consilio ut uoluptates ipsas magis sentias quidni ad te magis peruenturae sint si illis imperabis quam si seruies sed naturale est inquis ut desiderio amici torquear da ius lacrimis tam iuste cadentibus naturale est opinionibus hominum tangi et aduersis contristari quare mihi non permittas hunc tam honestum malae opinionis metum nullum est uitium sine patrocinio nulli non initium uerecundum est et exorabile sed ab hoc latius funditur non obtinebis ut desinat si incipere permiseris inbecillus est primo omnis adfectus deinde ipse se concitat et uires dum procedit parat excluditur facilius quam expellitur quis negat omnis adfectus a quodam quasi naturali fluere principio curam nobis nostri natura mandauit sed huic ubi nimium indulseris uitium est uoluptatem natura necessariis rebus admiscuit non ut illam peteremus sed ut ea sine quibus non possumus uiuere gratiora nobis illius faceret accessio suo ueniat iure luxuria est ergo intrantibus resistamus quia facilius ut dixi non recipiuntur quam exeunt aliquatenus inquis dolere aliquatenus timere permitte sed illud aliquatenus longe producitur nec ubi uis accipit finem sapienti non sollicite custodire se tutum est et lacrimas suas et uoluptates ubi uolet sistet nobis quia non est regredi facile optimum est omnino non progredi eleganter mihi uidetur panaetius respondisse adulescentulo cuidam quaerenti an sapiens amaturus esset de sapiente inquit uidebimus mihi et tibi qui adhuc a sapiente longe absumus non est committendum ut incidamus in rem commotam inpotentem alteri emancupatam uilem sibi siue enim nos respicit humanitate eius inritamur siue contempsit superbia accendimur aeque facilitas amoris quam difficultas nocet facilitate capimur cum difficultate certamus itaque conscii nobis inbecillitatis nostrae quiescamus nec uino infirmum animum committamus nec formae nec adulationi nec ullis rebus blande trahentibus quod panaetius de amore quaerenti respondit hoc ego de omnibus adfectibus dico quantum possumus nos a lubrico recedamus in sicco quoque parum fortiter stamus occurres hoc loco mihi illa publica contra stoicos uoce nimis magna promittitis nimis dura praecipitis nos homunciones sumus omnia nobis negare non possumus dolebimus sed parum concupiscemus sed temperate irascemur sed placabimur scis quare non possimus ista quia nos posse non credimus immo mehercules aliud est in re uitia nostra quia amamus defendimus et malumus excusare illa quam excutere satis natura homini dedit roboris si illo utamur si uires nostras colligamus ac totas pro nobis certe non contra nos concitemus nolle in causa est non posse praetenditur uale cxuii multum mihi negotii concinnabis et dum nescis in magnam me litem ac molestiam inpinges qui mihi tales quaestiunculas ponis in quibus ego nec dissentire a nostris salua gratia nec consentire salua conscientia possum quaeris an uerum sit quod stoicis placet sapientiam bonum esse sapere bonum non esse primum exponam quid stoicis uideatur deinde tunc dicere sententiam audebo placet nostris quod bonum est corpus esse quia quod bonum est facit quidquid facit corpus est quod bonum est prodest faciat autem aliquid oportet ut prosit si facit corpus est sapientiam bonum esse dicunt sequitur ut necesse sit illam corporalem quoque dicere at sapere non putant eiusdem condicionis esse incorporale est et accidens alteri id est sapientiae itaque nec facit quicquam nec prodest quid ergo inquit non dicimus bonum est sapere dicimus referentes ad id ex quo pendet id est ad ipsam sapientiam aduersus hos quid ab aliis respondeatur audi antequam ego incipio secedere et in alia parte considere isto modo inquiunt nec beate uiuere bonum est uelint nolint respondendum est beatam uitam bonum esse beate uiuere bonum non esse etiamnunc nostris illud quoque opponitur uultis sapere ergo expetenda res est sapere si expetenda res est bona est coguntur nostri uerba torquere et unam sillabam expetendo interponere quam sermo noster inseri non sinit ego illam si pateris adiungam expetendum est inquiunt quod bonum est expetibile quod nobis contingit cum bonum consecuti sumus non petitur tamquam bonum sed petito bono accedit ego non idem sentio et nostros iudico in hoc descendere quia iam primo uinculo tenentur et mutare illis formulam non licet multum dare solemus praesumptioni omnium hominum et apud nos ueritatis argumentum est aliquid omnibus uideri tamquam deos esse inter alia hoc colligimus quod omnibus insita de dis opinio est nec ulla gens usquam est adeo extra leges moresque proiecta ut non aliquos deos credat cum de animarum aeternitate disserimus non leue momentum apud nos habet consensus hominum aut timentium inferos aut colentium utor hac publica persuasione neminem inuenies qui non putet et sapientiam bonum et sapere non faciam quod uicti solent ut prouocem ad populum nostris incipiamus armis confligere quod accidit alicui utrum extra id cui accidit est an in eo cui accidit si in eo est cui accidit tam corpus est quam illud cui accidit nihil enim accidere sine tactu potest quod tangit corpus est nihil accidere sine actu potest quod agit corpus est si extra est postea quam acciderat recessit quod recessit motum habet quod motum habet corpus est speras me dicturum non esse aliud cursum aliud currere nec aliud calorem aliud calere nec aliud lucem aliud lucere concedo ista alia esse sed non sortis alterius si ualetudo indifferens est et bene ualere indifferens est si forma indifferens est et formonsum esse si iustitia bonum est et iustum esse si turpitudo malum est et turpem esse malum est tam mehercules quam si lippitudo malum est lippire quoque malum est hoc ut scias neutrum esse sine altero potest qui sapit sapiens est qui sapiens est sapit adeo non potest dubitari an quale illud sit tale hoc sit ut quibusdam utrumque unum uideatur atque idem sed illud libenter quaesierim cum omnia aut mala sint aut bona aut indifferentia sapere in quo numero sit bonum negant esse malum utique non est sequitur ut medium sit id autem medium atque indifferens uocamus quod tam malo contingere quam bono possit tamquam pecunia forma nobilitas hoc ut sapiat contingere nisi bono non potest ergo indifferens non est atqui ne malum quidem est quod contingere malo non potest ergo bonum est quod nisi bonus non habet bonum est sapere non nisi bonus habet ergo bonum est accidens est inquit sapientiae hoc ergo quod uocas sapere utrum facit sapientiam an patitur siue facit illud siue patitur utroque modo corpus est nam et quod fit et quod facit corpus est si corpus est bonum est unum enim illi deerat quominus bonum esset quod incorporale erat peripateticis placet nihil interesse inter sapientiam et sapere cum in utrolibet eorum et alterum sit numquid enim quemquam existimas sapere nisi qui sapientiam habet numquid quemquam qui sapit non putas habere sapientiam dialectici ueteres ista distinguunt ab illis diuisio usque ad stoicos uenit qualis sit haec dicam aliud est ager aliud agrum habere quidni cum habere agrum ad habentem non ad agrum pertineat sic aliud est sapientia aliud sapere puto concedes duo esse haec id quod habetur et eum qui habet habetur sapientia habet qui sapit sapientia est mens perfecta uel ad summum optimumque perducta ars enim uitae est sapere quid est non possum dicere mens perfecta sed id quod contingit perfectam mentem habenti ita alterum est mens bona alterum quasi habere mentem bonam sunt inquit naturae corporum tamquam hic homo est hic equus has deinde sequuntur motus animorum enuntiatiui corporum hi habent proprium quiddam et a corporibus seductum tamquam uideo catonem ambulantem hoc sensus ostendit animus credidit corpus est quod uideo cui et oculos intendi et animum dico deinde cato ambulat non corpus inquit est quod nunc loquor sed enuntiatiuum quiddam de corpore quod alii effatum uocant alii enuntiatum alii dictum sic cum dicimus sapientiam corporale quiddam intellegimus cum dicimus sapit de corpore loquimur plurimum autem interest utrum illud dicas an de illo putemus in praesentia ista duo esse nondum enim quid mihi uideatur pronuntio quid prohibet quominus aliud quidem sit sed nihilominus bonum dicebam paulo ante aliud esse agrum aliud habere agrum quidni in alia enim natura est qui habet in alia quod habetur illa terra est hic homo est at in hoc de quo agitur eiusdem naturae sunt utraque et qui habet sapientiam et ipsa praeterea illic aliud est quod habetur alius qui habet hic in eodem est et quod habetur et qui habet ager iure possidetur sapientia natura ille abalienari potest et alteri tradi haec non discedit a domino non est itaque quod compares inter se dissimilia coeperam dicere posse ista duo esse et tamen utraque bona esse tamquam sapientia et sapiens duo sunt et utrumque bonum esse concedis quomodo nihil obstat quominus et sapientia bonum sit et habens sapientiam sic nihil obstat quominus et sapientia bonum sit et habere sapientiam id est sapere ego in hoc uolo sapiens esse ut sapiam quid ergo non est id bonum sine quo