si non licet uobis romani imperii antistites in aperto et edito in ipso fere uertice ciuitatis praesidentibus ad iudicandum palam dispicere et coram examinare quid sit liquido in causa christianorum si ad hanc solam speciem auctoritas uestra de iustitiae diligentia in publico aut timet aut erubescit inquirere si denique quod proxime accidit domesticis iudiciis nimis operata infestatio sectae huius obstruit defensioni liceat ueritati uel occulta uia tacitarum litterarum ad aures uestras peruenire nihil de causa sua deprecatur quia nec de condicione miratur scit se peregrinam in terris agere inter extraneos facile inimicos inuenire ceterum genus sedem spem gratiam dignitatem in caelis habere unum gestit interdum ne ignorata damnetur quid hic deperit legibus in suo regno dominantibus si audiatur an hoc magis gloriabitur potestas earum quo etiam auditam damnabunt ueritatem ceterum inauditam si damnent praeter inuidiam iniquitatis etiam suspicionem merebuntur alicuius conscientiae nolentes audire quod auditum damnare non possint hanc itaque primam causam apud uos collocamus iniquitatis odii erga nomen christianorum quam iniquitatem idem titulus et onerat et reuincit qui uidetur excusare ignorantia scilicet quid enim iniquius quam ut oderint homines quod ignorant etiam si res meretur odium tunc etenim meretur cum cognoscitur an mereatur uacante autem meriti notitia unde odii iustitia defenditur quae non de euentu sed de conscientia probanda est cum ergo propterea oderunt homines quia ignorant quale sit quod oderunt cur non liceat eiusmodi illud esse quod non debeant odisse ita utrumque ex alterutro redarguimus et ignorare illos dum oderunt et iniuste odisse dum ignorant testimonium ignorantiae est quae iniquitatem dum excusat condemnat cum omnes qui retro oderant quia ignorabant quale sit quod oderant simul desinunt ignorare cessant et odisse ex his fiunt christiani utique de comperto et incipiunt odisse quod fuerant et profiteri quod oderant et sunt tanti quanti et denotamur obsessam uociferantur ciuitatem in agris in castellis in insulis christianos omnem sexum aetatem condicionem etiam dignitatem transgredi ad hoc nomen quasi detrimento maerent nec tamen hoc ipso ad aestimationem alicuius latentis boni promouent animos non licet rectius suspicari non libet prop rius experiri hic tantum curiositas humana torpescit amant ignorare cum alii gaudeant cognouisse quanto magis hos anacharsis denotasset imprudentes de prudentibus iudicantes quam immusicos de musicis malunt nescire quia iam oderunt adeo quod nesciant praeiudicant id esse quod si sciant odisse non poterant quando si nullum odii debitum deprehendatur optimum utique sit desinere iniuste odisse si uero de merito constet non modo nihil odii detrahatur sed amplius adquiratur ad perseuerantiam etiam iustitiae ipsius auctoritate sed non ideo inquit bonum quia multos conuertit quanti enim ad malum performantur quanti transfugae in peruersum quis negat tamen quod uere malum est ne ipsi quidem quos rapit defendere pro bono audent omne malum aut timore aut pudore natura perfudit denique malefici gestiunt latere deuitant apparere trepidant deprehensi negant accusati ne torti quidem facile aut semper confitentur certe damnati maerent dinumerant in semet ipsos mentis malae impetus ignauiam uel fato uel astris imputant nolunt enim suum esse quod malum agnoscunt christianus uero quid simile neminem pudet neminem paenitet nisi plane retro non fuisse si denotatur gloriatur si accusatur non defendit interrogatus uel ultro confitetur damnatus gratias agit quid hoc mali est quod naturalia mali non habet timorem pudorem tergiuersationem paenitentiam deplorationem quod hoc malum est cuius reus gaudet cuius accusatio uotum est et poena felicitas non potes dementiam dicere qui reuinceris ignorare si certum est denique nos nocentissimos esse cur a uobis ipsis aliter tractamur quam pares nostri id est ceteri nocentes cum eiusdem noxae eadem tractatio deberet interuenire quodcumque dicimur cum alii dicuntur et proprio ore et mercennaria aduocatione utuntur ad innocentiae suae commendationem respondendi altercandi facultas patet quando nec liceat indefensos et inauditos omnino damnari sed christianis solis nihil permittitur loqui quod causam purget quod ueritatem defendat quod iudicem non faciat iniustum sed illud solum expectatur quod odio publico necessarium est confessio nominis non examinatio criminis quando si de aliquo nocente cognoscatis non statim confesso eo nomen homicidae uel sacrilegi uel incesti uel publici hostis ut de nostris elogiis loquar contenti sitis ad pronuntiandum nisi et consequentia exigatis qualitatem facti numerum locum tempus conscios socios de nobis nihil tale cum aeque extorqueri oporteret quod cum falso iactatur quot quisque iam infanticidia degustasset quot incesta contenebrasset qui coqui qui canes affuissent o quanta illius praesidis gloria si eruisset aliquem qui centum iam infantes comedisset atquin inuenimus inquisitionem quoque in nos prohibitam plinius enim secundus cum prouinciam regeret damnatis quibusdam christianis quibusdam gradu pulsis ipsa tamen multitudine perturbatus quid de cetero ageret consuluit tunc traianum imperatorem adlegans praeter obstinationem non sacrificandi nihil aliud se de sacramentis eorum comperisse quam coetus antelucanos ad canendum christo ut deo et ad confoederandam disciplinam homicidium adulterium fraudem perfidiam et cetera scelera prohibentes tunc traianus rescripsit hoc genus inquirendos quidem non esse oblatos uero puniri oportere o sententiam necessitate confusam negat inquirendos ut innocentes et mandat puniendos ut nocentes parcit et saeuit dissimulat et animaduertit quid temet ipsam censura circumuenis si damnas cur non et inquiris si non inquiris cur non et absoluis latronibus uestigandis per uniuersas prouincias militaris statio sortitur in reos maiestatis et publicos hostes omnis homo miles est ad socios ad conscios usque inquisitio extenditur solum christianum inquiri non licet offerri licet quasi aliud esset actura inquisitio quam oblationem damnatis itaque oblatum quem nemo uoluit requisitum qui puto iam non ideo meruit poenam quia nocens est sed quia non requirendus inuentus est itaque nec in illo ex forma malorum iudicandorum agitis erga nos quod ceteris negantibus tormenta adhibetis ad confitendum solis christianis ad negandum cum si malum esset nos quidem negaremus uos uero confiteri tormentis compelleretis neque enim ideo non putaretis requirenda quaestionibus scelera quia certi essetis admitti ea ex nominis confessione qui hodie de confesso homicida scientes homicidium quid sit nihilominus ordinem extorquetis admissi quo peruersius cum praesumatis de sceleribus nostris ex nominis confessione cogitis tormentis de confessione decedere ut negantes nomen pariter utique negemus et scelera de quibus ex confessione nominis praesumpseratis sed opinor non uultis nos perire quos pessimos creditis sic enim soletis dicere homicidae nega laniari iubere sacrilegum si confiteri perseuerauerit si non ita agitis circa nos nocentes ergo nos innocentissimos iudicatis cum quasi innocentissimos non uultis in ea confessione perseuerare quam necessitate non iustitia damnandam a uobis sciatis uociferatur homo christianus sum quod est dicit tu uis audire quod non est ueritatis extorquendae praesides de nobis solis mendacium elaboratis audire hoc sum inquit quod quaeris an sim quid me torques in peruersum confiteor et torques quid faceres si negarem plane aliis negantibus non facile fidem accommodatis nobis si negauerimus statim creditis suspecta sit uobis ista peruersitas ne qua uis lateat in occulto quae uos aduersus formam aduersus naturam iudicandi contra ipsas quoque leges ministret nisi fallor enim leges malos erui iubent non abscondi confessos damnari praescribunt non absolui hoc senatus consulta hoc principum mandata definiunt hoc imperium cuius ministri estis ciuilis non tirannica dominatio est apud tirannos enim tormenta etiam pro poena adhibebantur apud uos soli quaestioni temperatur uestram illis seruate legem usque ad confessionem necessariis et iam si confessione praeueniantur uacabunt sententia opus est debito poenae nocens expungendus est non eximendus denique nemo illum gestit absoluere non licet hoc uelle ideo nec cogitur quisquam negare christianum hominem omnium scelerum reum deorum imperatorum legum morum naturae totius inimicum existimas et cogis negare ut absoluas quem non poteris absoluere nisi negauerit praeuaricaris in leges uis ergo neget se nocentem ut eum facias innocentem et quidem inuitum iam nec de praeterito reum unde ista peruersitas ut etiam illud non recogitetis sponte confesso magis credendum esse quam per uim neganti uel ne compulsus negare non ex fide negarit et absolutus ibidem post tribunal de uestra rideat aemulatione iterum christianus cum igitur in omnibus nos aliter disponitis quam ceteros nocentes ad unum contendendo ut de eo nomine excludamur excludimur enim si faciamus quae faciunt non christiani intellegere potestis non scelus aliquod in causa esse sed nomen quod quaedam ratio aemulae operationis insequitur hoc primum agens ut homines nolint scire pro certo quod se nescire pro certo sciunt ideo et credunt de nobis quae non probantur et nolunt inquiri ne probentur non esse quae malunt credidisse ut nomen illius aemulae rationis inimicum praesumptis non probatis criminibus de sua sola confessione damnetur ideo torquemur confitentes et punimur perseuerantes et absoluimur negantes quia nominis proelium est denique quid de tabella recitatis illum christianum cur non et homicidam si homicida christianus cur non et incestum uel quodcumque aliud esse nos creditis in nobis solis pudet aut piget ipsis nominibus scelerum pronuntiare christianus si nullius criminis nomine reus est ualde ineptum si solius nominis crimen est quid quod ita plerique clausis oculis in odium eius impingunt ut bonum alicui testimonium ferentes admisceant nominis exprobrationem bonus uir gaius seius tantum quod christianus item alius ego miror lucium titium sapientem uirum repente factum christianum nemo retractat ne ideo bonus gaius et prudens lucius quia christianus aut ideo christianus quia prudens et bonus laudant quae sciunt uituperant quae ignorant et id quod sciunt eo quod ignorant irrumpunt cum sit iustius occulta de manifestis praeiudicare quam manifesta de occultis praedamnare alii quos retro ante hoc nomen uagos uiles improbos nouerant ex ipso denotant quod laudant caecitate odii in suffragium impingunt quae mulier quam lasciua quam festiua qui s iuuenis quam lusius quam amasius facti sunt christiani ita nomen emendationi imputatur nonnulli etiam de utilitatibus suis cum odio isto paciscuntur contenti iniuria dum ne domi habeant quod oderunt uxorem iam pudicam maritus iam non zelotipus eiecit filium iam subiectum pater retro patiens abdicauit seruum iam fidelem dominus olim mitis ab oculis relegauit ut quisque hoc nomine emendatur offendit tanti non est bonum quanti odium christianorum nunc igitur si nominis odium est quis nominum reatus quae accusatio uocabulorum nisi si aut barbarum sonat aliqua uox nominis aut infaustum aut maledicum aut impudicum christianus uero quantum interpretatio est de unctione deducitur sed et cum perperam chrestianus pronuntiatur a uobis nam nec nominis certa est notitia penes uos de suauitate uel benignitate compositum est oditur itaque in hominibus innocuis etiam nomen innocuum at enim secta oditur in nomine utique sui auctoris quid noui si aliqua disciplina de magistro cognomentum sectatoribus suis inducit nonne philosophi de auctoribus suis nuncupantur platonici epicurei pithagorici etiam a locis conuenticulorum et stationum suarum stoici academici aeque medici ab erasistrato et grammatici ab aristarcho coqui etiam ab apicio nec tamen quemquam offendit professio nominis cum institutione transmissi ab institutore plane si qui probabit malam sectam et ita malum et auctorem is probabit et nomen malum dignum odio de reatu sectae et auctoris ideoque ante odium nominis competebat prius de auctore sectam recognoscere uel auctorem de secta at nunc utriusque inquisitione et agnitione neglecta nomen detinetur nomen expugnatur et ignotam sectam ignotum et auctorem uox sola praedamnat quia nominantur non quia reuincuntur atque adeo quasi praefatus haec ad suggillandam odii erga nos publici iniquitatem iam de causa innocentiae consistam nec tantum refutabo quae nobis obiciuntur sed etiam in ipsos retorquebo qui obiciunt ut ex hoc quoque sciant homines in christianis non esse quae in se nesciunt esse simul uti erubescant accusantes non dico pessimi optimos se iam ut uolunt compares suos respondebimus ad singula quae in occulto admittere dicimur quae illos palam admittentes inuenimus in quibus scelesti in quibus uani in quibus damnandi in quibus irridendi deputamur sed quoniam cum ad omnia occurrit ueritas nostra postremo legum obstruitur auctoritas aduersus eam ut aut nihil dicatur retractandum esse post leges aut ingratis necessitas obsequii praeferatur ueritati de legibus prius concurram uobiscum ut cum tutoribus legum iam primum cum dure definitis dicendo non licet esse uos et hoc sine ullo retractatu humaniore praescribitis uim profitemini et iniquam ex arce dominationem si ideo negatis licere quia uultis non quia debuit non licere quodsi quia non debet ideo non uultis licere sine dubio id non debet licere quod bene fit si bonum inuenero esse quod lex tua prohibuit nonne ex illo praeiudicio prohibere me non potest quod si malum esset iure prohiberet si lex tua errauit puto ab homine concepta est neque enim de caelo ruit miramini hominem aut errare potuisse in lege condenda aut resipuisse in reprobanda non enim et ipsius licurgi leges a lacedaemoniis emendatae tantum auctori suo doloris incusserunt ut in secessu inedia de semet ipso iudicarit nonne et uos cottidie experimentis illuminantibus tenebras antiquitatis totam illam ueterem et squalentem siluam legum nouis principalium rescriptorum et edictorum securibus truncatis et caeditis nonne uanissimas papias leges quae ante liberos suscipi cogunt quam iuliae matrimonium contrahi post tantae auctoritatis senectutem heri seuerus constantissimus principum exclusit sed et iudicatos in partes secari a creditoribus leges erant consensu tamen publico crudelitas postea erasa est in pudoris notam capitis poena conuersa est bonorum adhibita proscriptio suffundere maluit hominis sanguinem quam effundere quot adhuc uobis repurgandae latent leges quas neque annorum numerus neque conditorum dignitas commendat sed aequitas sola et ideo cum iniquae recognoscuntur merito damnantur licet damnent quomodo iniquas dicimus immo si nomen puniunt etiam stultas si uero facta cur de solo nomine puniunt facta quae in aliis de admisso non de nomine probata defendunt incestus sum cur non requirunt infanticida cur non extorquent in deos in caesares aliquid committo cur non audior qui habeo quo purger nulla lex uetat discuti quod prohibet admitti quia neque iudex iuste ulciscitur nisi cognoscat admissum esse quod non licet neque ciuis fideliter legi obsequitur ignorans quale sit quod ulciscitur lex nulla lex sibi soli conscientiam iustitiae suae debet sed eis a quibus obsequium expectat ceterum suspecta lex est quae probari se non uult improba autem si non probata dominetur ut de origine aliquid retractemus eiusmodi legum uetus erat decretum ne qui deus ab imperatore consecraretur nisi a senatu probatus scit m aemilius de deo suo alburno facit et hoc ad causam nostram quod apud uos de humano arbitratu diuinitas pensitatur nisi homini deus placuerit deus non erit homo iam deo propitius esse debebit tiberius ergo cuius tempore nomen christianum in saeculum introiuit adnuntiatum sibi ex siria palaestina quod illic ueritatem ipsius diuinitatis reuelauerat detulit ad senatum cum praerogatiua suffragii sui senatus quia non ipse probauerat respuit caesar in sententia mansit comminatus periculum accusatoribus christianorum consulite commentarios uestros illic reperietis primum neronem in hanc sectam cum maxime romae orientem caesariano gladio ferocisse sed tali dedicatore damnationis nostrae etiam gloriamur qui enim scit illum intellegere potest non nisi grande aliquod bonum a nerone damnatum temptauerat et domitianus portio neronis de crudelitate sed qua et homo facile coeptum repressit restitutis etiam quos relegauerat tales semper nobis insecutores iniusti impii turpes quos et ipsi damnare consuestis a quibus damnatos restituere soliti estis ceterum de tot exinde principibus ad hodiernum diuinum humanumque sapientibus edite aliquem debellatorem christianorum at nos e contrario edimus protectorem si litterae marci aurelii grauissimi imperatoris requirantur quibus illam germanicam sitim christianorum forte militum precationibus impetrato imbri discussam contestatur sicut non palam ab eiusmodi hominibus poenam dimouit ita alio modo palam dispersit adiecta etiam accusatoribus damnatione et quidem taetriore quales ergo leges istae quas aduersus nos soli exercent impii iniusti turpes truces uani dementes quas traianus ex parte frustratus est uetando inquiri christianos quas nullus hadrianus quamquam omnium curiositatum explorator nullus uespasianus