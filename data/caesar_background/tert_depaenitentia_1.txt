paenitentiam hoc genus homines quod et ipsi retro fuimus caeci sine domini lumine natura tenus norunt passionem animi quandam esse quae obueniat de offensa sententiae prioris ceterum a ratione eius tantum absunt quantum ab ipso rationis auctore quippe res dei ratio quia deus omnium conditor nihil non ratione prouidit disposuit ordinauit nihilque non ratione tractari intellegique uoluit igitur ignorantes quique deum rem quoque eius ignorent necesse est quia nullius omnino thesaurus extraneis patet itaque uniuersam uitae conuersationem sine gubernaculo rationis transfretantes inminentem saeculo procellam euitare non norunt quam autem in paenitentiae actu inrationabiliter deuersentur uel uno isto satis erit expedire cum illam etiam in bonis factis suis adhibent paenitet fidei amoris implicitatis liberalitatis patientiae misericordiae prout quid in ingratiam cecidit semetipsos execrantur quia benefecerint eamque maxime paenitentiae speciem quae optimis operibus inrogatur in corde figunt meminisse curantes ne quid boni rursus praestent contra paenitentiae malorum leuius incubant denique facilius per eandem delinquunt quam per eandem recte faciunt quodsi dei ac per hoc rationis quoque compotes agerent merita primo paenitentiae expenderent nec umquam eam ad augmentum peruersae emendationis adhiberent modum denique paenitendi temperarent quia et delinquendi tenerent timentes dominum scilicet sed ubi metus nullus emendatio proinde nulla ubi emendatio nulla paenitentia necessario uana quia caret fructu suo cui eam deus seuit id est hominis salute nam deus post tot ac tanta delicta humanae temeritatis a principe generis adam auspicata post damnatum hominem cum saeculi dote post eiectum paradiso mortique subiectum cum rursus ad suam misericordiam maturuisset iam inde in semetipso paenitentiam dedicauit rescissa sententia irarum pristinarum ignoscere pactus operi et imagini suae itaque et populum sibi congregauit et multis bonitatis suae largitionibus fouit et ingratissimum totiens expertus ad paenitentiam semper hortatus ei praedicandae uniuersorum prophetarum emisit ora mox gratiam pollicitus quam in extremitatibus temporum per spiritum suum uniuerso orbi inluminaturus esset praeire intinctionem paenitentiae iussit si quos per gratiam uocaret ad promissionem semini abraham destinatam per paenitentiae subsignationem ante conponeret non tacet iohannes paenitentiam initote dicens iam enim salus nationibus adpropinquabat dominus scilicet adferens secundum dei promissum cui praeministram paenitentiam destinarat purgandis mentibus praepositam uti quidquid error uetus inquinasset quidquid in corde hominis ignorantia contaminasset id paenitentia auerrens et eradens et foras abiciens mundam pectoris domum superuenturo spiritui sancto paret quo se ille cum caelestibus bonis libens inferat horum bonorum unus est titulus salus hominis criminum pristinorum abolitione praemissa haec paenitentiae causa haec opera negotium diuinae misericordiae curans quod homini proficit deo seruit ceterum ratio eius quam cognito domino discimus certam formam tenet ne bonis umquam factis cogitatisue quasi uiolenta aliqua manus iniciatur deus enim reprobationem bonorum ratam non habet utpote suorum quorum cum auctor et defensor sit necesse est proinde et acceptator si acceptator etiam remunerator uiderit ergo ingratia hominum si etiam bonis factis paenitentiam cogit uiderit et gratia si captatio eius ad benefaciendum incitamento est terrena et mortalis utraque quantulum enim conpendii si grato benefeceris uel dispendii si ingrato bonum factum deum habet debitorem sicuti et malum quia iudex omnis remunerator est causae at cum iudex deus iustitiae carissimae sibi exigendae tuendaeque praesideat et in eam omnem summam disciplinae suae sanciat dubitandum est sicut in uniuersis actibus nostris ita in paenitentiae quoque causa iustitiam deo praestandam esse quod quidem ita impleri licebit si peccatis solummodo adhibeatur porro peccatum nisi malum factum dici non meretur nec quisquam benefaciendo delinquit quodsi non delinquit cur paenitentiam inuadit delinquentium priuatum cur malitiae officium bonitati suae inponit ita euenit ut cum aliquid ubi non oportet adhibeatur illic ubi oportet neglegatur quorum ergo paenitentia iusta et debita uideatur id est quae delicto deputanda sint locus quidem expostulat denotare sed otiosum uideri potest domino enim cognito ultro spiritus a suo auctore respectus emergit ad notitiam ueritatis et admissus ad dominica praecepta ex ipsis statim eruditur id peccato deputandum a quo deus arceat quoniam cum deum grande quid boni constet esse utique bono nisi malum non displiceret quod inter contraria sibi nulla ami citia est praestringere tamen non pigebit delictorum quaedam esse carnalia id est corporalia quaedam uero spiritalia nam cum ex hac duplicis substantiae eongregatione confectus homo sit non aliunde delinquit quam unde constat sed non eo inter se differunt quod corpus et spiritus duo sunt atquin eo magis paria sunt quia duo unum efficiunt ne quis pro diuersitate materiarum peccata earum discernat ut alterum altero leuius aut grauius existimet siquidem et caro et spiritus dei res alia manu eius expressa alia adflatu eius consummata cum ergo ex pari ad dominum pertineant quodcumque eorum deliquerit ex pari dominum offendit an tu discernas actus carnis et spiritus quorum et in uita et in morte et in resurrectione tantum communionis atque consortii est ut pariter tunc aut in uitam aut in iudicium suscitentur quia scilicet pariter aut deliquerint aut innocenter egerint hoc eo praemisimus ut non minorem alteri quam utrique parti si quid deliquerit paenitentiae necessitatem intellegamus inpendere communis reatus amborum est communis et iudex deus scilicet communis igitur et paenitentiae medella exinde spiritalia et corporalia nominantur quod delictum omne aut agitur aut cogitatur ut corporale sit quod in facto est quia factum ut corpus et uideri et contingi habet spiritale uero quod in animo est quia ut spiritus neque uidetur neque tenetur per quod ostenditur non facti solum uerum et uoluntatis delicta uitanda et paenitentia purganda esse neque enim si mediocritas humana facti solummodo iudicat quia uoluntatis latebris par non est idcirco etiam crimina eius etiam sub deo neglegamus deus in omnia sufficit nihil a conspectu eius remotum unde omnino delinquitur quia non ignorat nec omittit quominus in iudicium decernat dissimulator et praeuaricator perspicaciae suae non est quid quod uoluntas facti origo est uiderint enim si qua casui aut necessitati aut ignorantiae inputantur quibus exceptis iam non nisi uoluntate delinquitur cum ergo facti origo sit non tanto potior ad poenam est quanto principalis ad culpam qua ne tunc quidem liberatur cum aliqua difficultas perpetrationem eius intercipit ipsa enim sibi inputatur nec excusari poterit per illam perficiendi infelicitatem operata quod suum fuerat denique dominus quemadmodum se adiectionem legi superstruere demonstrat nisi et uoluntatis interdicendo delicta cum adulterum non eum solum definit qui comminus in alienum matrimonium cecidisset uerum etiam illum qui adspectus concupiscentia contaminasset adeo quod prohibetur administrare satis periculose animus sibi repraesentat et temere per uoluntatem expungit effectum cuius uoluntatis cum uis tanta sit ut nos solatio sui saturans pro facto cedat pro facto ergo plectetur uanissimum est dicere uolui nec tamen feci atquin perficere debes quia uis aut nec uelle quia nec perficis sed ipse conscientiae tuae confessionem pronuntias nam si bonum concupisceres perficere gestisses porro si ut malum non perficis nec concupiscere debueras quaqua te constitueris crimini adstringeris qua aut malum uolueris aut bonum non adinpleueris omnibus ergo delictis seu carne seu spiritu seu facto seu uoluntate commissis qui poenam per iudicium destinauit idem et ueniam per paenitentiam spopondit dicens ad populum paenitere et saluum faciam te et rursus uiuo inquit dicit dominus et paenitentiam malo quam mortem ergo paenitentia uita est quae praeponitur morti eam tu peccator mei similis immo me minor ego enim praestantiam in delictis meam agnosco ita inuade ita amplexare ut naufragus alicuius tabulae fidem haec te peccatorum fluctibus mersum proleuabit et in portum diuinae clementiae protelabit rape occasionem inopinatae felicitatis ut ille tu nihil quondam penes dominum nisi stilla situlae et areae puluis et uasculum figuli arbor exinde fias illa arbor quae penes aquas seritur et in foliis perennat et tempore suo fructus agit quae non ignem non securem uidebit paeniteat errorum reperta ueritate paeniteat amasse quae deus non amat quando ne nos quidem ipsi seruulis nostris ea quibus offendimur nosse permittimus obsequi enim ratio in similitudine animorum constituta est de bono paenitentiae enumerando diffusa et per hoc magno eloquio committenda materia est nos uero pro nostris angustiis unum inculcamus bonum atque optimum esse quod deus praecipit audaciam existimo de bono diuini praecepti disputare neque enim quia bonum est idcirco auscultare debemus sed quia deus praecepit ad exhibitionem obsequi prior est maiestas diuinae potestatis prior est auctoritas imperantis quam utilitas seruientis bonum est paenitere an non quid reuoluis deus praecepit atenim ille non praecipit tantum sed etiam hortatur inuitat praemio salute iurans etiam uiuo dicens cupit credi sibi o beatos nos quorum causa deus iurat o miserrimos si nec iuranti domino credimus quod iterum deus tantopere conmendat quod etiam humano more sub deieratione testatur summa utique grauitate et adgredi et custodire debemus ut in adseueratione diuinae gratiae permanentes in fructu quoque eius et emolumento proinde perseuerare possimus hoc enim dico paenitentiam quae per dei gratiam ostensa et indicta nobis in gratiam nos domino reuocat semel cognitam atque susceptam numquam posthac iteratione delicti resignari oportere iam quidem nullum ignorantiae praetextum patrocinatur tibi quod domino adgnito praeceptisque eius admissis denique paenitentia delictorum functus rursus te in delicta restituis ita in quantum ab ignorantia segregaris in tantum contumaciae adglutinaris nam si idcirco te deliquisse paenituerat quia dominum coeperas timere cur quod metus gratia gessisti rescindere maluisti nisi quia metuere desisti neque enim timorem alia res quam contumacia subuertit cum autem etiam ignorantes dominum nulla exceptio tueatur a poena quia deum in aperto constitutum et uel ex ipsis caelestibus bonis conprehensibilem ignorari non licet quanto cognitum despici periculosum est despicit porro qui bonorum ac malorum intellectum ab illo consecutus quod intellegit fugiendum quodque iam fugit resumens intellectui suo id est dei dono contumeliam facit respuit datorem cum datum deserit negat beneficium cum beneficum non honorat quemadmodum ei potest placere cuius munus sibi displicet ita in dominum non modo contumax sed etiam ingratus apparet ceterum non leuiter in dominum peccat qui cum aemulo eius diabolo paenitentia sua renuntiasset et hoc nomine illum domino subiecisset rursus eundum regressu suo erigit et exultationem eius semetipsum facit ut denuo malus recuperata praeda sua aduersus dominum gaudeat nonne quod dicere quoque periculosum est sed ad aedificationem proferendum est diabolum domino praepones conparationem enim uidetur egisse qui utrumque cognouerit et iudicato pronuntiasse eum meliorem cuius se rursus esse maluerit ita qui per delictorum paenitentiam instituerat domino satisfacere diabolo per aliam paenitentiae paenitentiam satisfaciet eritque tanto magis perosus deo quanto aemulo eius acceptus sed aiunt quidam satis dominum habere si corde et animo suscipiatur licet actu minus fiat itaque se saluo metu et fide peccare hoc est salua oastitate matrimonia uiolare salua pietate parenti uenenum temperare sic ergo et ipsi salua uenia in gehennam detrudentur dum saluo metu peccant pro mirum exemplum peruersitatis quia timent delinquunt opinor non delinquerent si non timerent igitur qui deum nolet offensum nec reuereatur omnino si timor offendendi patrocinium est sed ista ingenia de semine hipocritarum pullulare consuerunt quorum indiuidua cum diabolo amicitia est quorum paenitentia numquam fidelis quidquid ergo mediocritas nostra ad paenitentiam semel capessendam et perpetuo continendam suggerere conata est omnes quidem debitos domino spectat ut omnes salutis in promerendo deo petitores sed praecipue nouitiolis istis inminet qui cum maxime incipiunt diuinis sermonibus aures rigare quique ut catuli infantiae adhuc recentis necdum perfectis luminibus incerta reptant et dicunt quidem pristinis renuntiare et paenitentiam adsumunt sed includere eam neglegunt interpellat enim illos ad desiderandum ex pristinis aliquid ipse finis desiderandi uelut poma cum iam in acorem uel amaritudinem senescere incipiunt ex parte aliqua tamen adhuc ipsi gratiae suae adulantur omne praeterea cunctationis et tergiuersationis erga paenitentiam uitium praesumptio intinctionis inportat certi enim indubitatae ueniae delictorum medium tempus interim furantur et commeatum sibi faciunt delinquendi quam eruditionem non delinquendi quam porro ineptum quam peruersum paenitentiam non adimplere et ueniam delictorum sustinere hoc est pretium non exhibere et ad mercem manum emittere hoc enim pretio dominus ueniam addicere instituit hac paenitentiae conpensatione redimendam proponit inpunitatem si ergo qui uenditant prius nummum quo paciscuntur examinant ne scalptus ne uersus ne adulter non etiam dominum credimus paenitentiae probationem prius inire tantam nobis mercedem perennis scilicet uitae concessurum sed differamus tantisper paenitentiae ueritatem tunc opinor emendatos licebit cum absoluimur nullo pacto sed cum pendente uenia poena prospicitur cum adhuc liberari non meremur ut possimus mereri cum deus comminatur non cum ignoscit quis enim seruus posteaquam libertate mutatus est furta sua et fugas sibi inputat quis miles postquam castris suis emissus est pro notis suis satagit peccator ante ueniam deflere se debet quia tempus paenitentiae idem quod periculi et timoris neque ego renuo diuinum beneficium id est abolitionem delictorum inituris aquam omnimodo saluum esse sed ut eo peruenire contingat elaborandum est quis enim tibi tam infidae paenitentiae uiro asperginem unam cuiuslibet aquae commodabit furto quidem adgredi et praepositum huius rei adseuerationibus tuis circumduci facile est sed deus thesauro suo prouidet nec sinet obrepere indignos quid denique ait nihil occultum quod non reuelabitur quantascumque tenebras factis tuis superstruxeris deus lumen est quidam autem sic opinantur quasi deus necesse habeat praestare etiam indignis quod spopondit et liberalitatem eius faciunt seruitutem quodsi necessitate nobis simbolum mortis indulget ergo inuitus facit quis autem promittit permansurum et quod tribuerit inuitus non enim multi postea excidunt non a multis donum illud auferetur hi sunt scilicet qui obrepunt qui paenitentiae fidem adgressi super harenas domum ruituram conlocant nemo ergo sibi aduletur quia inter auditorum tirocinia deputatur quasi eo etiamnunc sibi delinquere liceat dominum simul cognoueris timeas simul inspexeris reuerearis ceterum quid te cognouisse interest cum isdem incubas quibus retro ignarus quid autem te a perfecto seruo dei separat an alius est intinctis christus alius audientibus num alia spes uel merces alia formido iudicii alia necessitas paenitentiae lauacrum illud obsignatio est fidei quae fides a paenitentiae fide incipitur et commendatur non ideo abluimur ut delinquere desinamus sed quia desiimus quoniam iam corde loti sumus haec enim prima audientis intinctio est metus integer exinde quod dominum senserit fides sana conscientia semel paenitentiam amplexata ceterum si ab aquis peccare desistimus necessitate non sponte innocentiam induimus quis ergo in bonitate praecellens cui non licet aut cui displicet malo esse qui iubetur an qui delectatur a crimine uacare ergo nec a furto manus auertamus nisi claustrorum duritia repugnet nec oculos a stupri concupiscentiis refrenemus nisi a custodibus corporum obstructi si nemo domino debitus delinquere desinet nisi intinctione alligatus quodsi qui ita senserit nescio an intinctus magis contristetur quod peccare desierit quam laetetur quod euaserit itaque audientes optare intinctionem non praesumere oportet qui enim optat honorat qui praesumit superbit in illo uerecundia in isto autem petulantia apparet ille satagit hic neglegit ille emerere cupit at hic ut debitum sibi repromittit ille sumit hic inuadit quem censeas digniorem nisi emendatiorem quem emendatiorem nisi timidiorem et idcirco uera paenitentia functum timuit enim adhuc delinquere ne non mereretur accipere at ille praesumptor oum sibi repromitteret securus scilicet timere non potuit sic nec paenitentiam impleuit quia instrumento paenitentiae id est metu caruit praesumptio inuerecundiae portio est inflat petitorem despicit datorem itaque decipit nonnumquam ante enim quam debeatur repromittit quo semper is qui est praestaturus offenditur hucusque christe domine de paenitentiae disciplina seruis tuis dicere uel audire contingat quousque etiam delinquere non oportet et audientibus uel nihil iam de paenitentia nouerint nihil eius requirant piget secundae immo iam ultimae spei subtexere mentionem ne retractantes de residuo auxilio paenitendi spatium adhuc delinquendi demonstrare uideamur absit ut aliquis ita interpretetur quasi eo sibi etiamnunc pateat ad delinquendum quia patet ad paenitendum et redundantiam clementiae caelestis libidinem faciat humanae temeritatis nemo idcirco