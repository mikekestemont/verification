iudicii dies et corporum resuscitatio cognita aeternitate trinitatis et mutabilitate creaturae creduntur tantum et non etiam iudicantur ad summi dei misericordiam quam generi humano exhibet pertinere sed quoniam uerissime dictum est oportet multas haereses esse ut probati manifesti fiant inter uos utamur etiam isto diuinae prouidentiae beneficio ex his enim hominibus haeretici fiunt qui etiamsi essent in ecclesia nihilominus errarent cum autem foris sunt plurimum prosunt non uerum docendo quod nesciunt sed ad uerum quaerendum carnales et ad uerum aperiendum spirituales catholicos excitando sunt enim innumerabiles in ecclesia sancta deo probati uiri sed manifesti non fiunt inter nos quamdiu imperitiae nostrae tenebris delectati dormire malumus quam lucem ueritatis intueri quapropter multi ut diem dei uideant et gaudeant per haereticos de somno excitantur utamur ergo etiam haereticis non ut eorum approbemus errores sed ut catholicam disciplinam aduersus eorum insidias asserentes uigilantiores et cautiores simus etiamsi eos ad salutem reuocare non possumus manichaeorum error de duobus principiis et duabus animabus credo autem affuturum deum ut ista scriptura praecedente pietate legentibus bonis non aduersus unam aliquam sed aduersus omnes prauas et falsas opiniones possit ualere contra eos tamen potissimum est instituta qui duas naturas ue substantias singulis principiis aduersus inuicem rebelles esse arbitrantur offensi enim quibusdam rebus et rursus quibusdam delectati non earum quibus offenduntur sed earum quibus delectantur uolunt esse auctorem deum et cum consuetudinem suam uincere nequeunt iam carnalibus laqueis irretiti duas animas esse in uno corpore existimant unam de deo quae naturaliter hoc sit quod ipse alteram de gente tenebrarum quam deus nec genuerit nec fecerit nec protulerit nec abiecerit sed quae suam uitam suam terram suos fetus et animalia suum postremo regnum habuerit ingenitumque principium sed quodam tempore aduersus deum rebellasse deum autem cum aliud quod faceret non haberet et quomodo aliter posset hosti resistere non inueniret necessitate oppressum misisse huc animam bonam et quamdam particulam suae substantiae cuius commixtione atque miscela hostem temperatum esse somniant et mundum fabricatum neque nunc opiniones eorum refellimus quod partim iam fecimus partim quantum deus siuerit faciemus sed in hoc opere quomodo aduersus eos fides catholica tuta sit et quomodo non perturbent animum ea quibus commoti homines in eorum cedunt sententiam rationibus quas dominus dare dignatur quantum possumus demonstramus illud sane in primis tenere te uolo qui bene nosti animum meum non hoc me fugiendae arrogantiae gratia quasi solemniter dicere quidquid in his litteris erroris inueniri poterit hoc solum mihi esse tribuendum quidquid autem uerum et conuenienter expositum uni omnium bonorum munerum largitori deo historiam diuinae oeconomiae erga nostram salutem narraturus ostendit primum unde error in religione contingat et quomodo perfecta religio deo subueniente instauretur quamobrem sit tibi manifestum atque perceptum nullum errorem in religione esse potuisse si anima pro deo suo non coleret animam aut corpus aut phantasmata sua aut horum aliqua duo coniuncta aut certe simul omnia sed in hac uita societati generis humani sine dolo temporaliter congruens aeterna meditaretur unum deum colens qui nisi permaneret incommutabilis nulla mutabilis natura remaneret mutari autem animam posse non quidem localiter sed tamen temporaliter suis affectionibus quisque cognoscit corpus uero et temporibus et locis esse mutabile cuiuis aduertere facile est phantasmata porro nihil sunt aliud quam de specie corporis corporeo sensu attracta figmenta quae memoriae mandare ut accepta sunt uel partiri uel multiplicare uel contrahere uel distendere uel ordinare uel perturbare uel quolibet modo figurare cogitando facillimum est sed cum uerum quaeritur cauere et uitare difficile non ergo creaturae potius quam creatori seruiamus nec euanescamus in cogitationibus nostris et perfecta religio est aeterno enim creatori adhaerentes et nos aeternitate afficiamur necesse est sed quia hoc anima peccatis suis obruta et implicata per seipsam uidere ac tenere non posset nullo in rebus humanis ad diuina capessenda interposito gradu per quem ad dei similitudinem a terrena uita homo niteretur ineffabili misericordia dei temporali dispensatione per creaturam mutabilem sed tamen aeternis legibus seruientem ad commemorationem primae suae perfectaeque naturae partim singulis hominibus partim uero ipsi hominum generi subuenitur ea est nostris temporibus christiana religio quam cognoscere ac sequi securissima ac certissima salus est defendi autem aduersus loquaces et aperiri quaerentibus multis modis potest omnipotente ipso deo per seipsum demonstrante quae uera sunt et ad haec intuenda et percipienda bonas uoluntates per bonos angelos et quoslibet homines adiuuante eo modo autem quisque utitur quem uidet congruere iis cum quibus agit ego itaque diu multumque considerans quales oblatrantes et quales quaerentes expertus sim uel qualis ipse siue cum latrarem siue cum quaererem fuerim hoc modo mihi utendum putaui quae uera esse perspexeris tene et ecclesiae catholicae tribue quae falsa respue et mihi qui homo sum ignosce quae dubia crede donec aut respuenda esse aut uera esse aut semper credenda esse uel ratio doceat uel praecipiat auctoritas intende igitur in haec quae sequuntur diligenter et pie quantum potes tales enim adiuuat deus omnis uita a deo mors animae nequitia nulla uita est quae non sit ex deo quia deus utique summa uita est et ipse fons uitae nec aliqua uita in quantum uita est malum est sed in quantum uergit ad mortem mors autem uitae non est nisi nequitia quae ab eo quod ne quidquam sit dicta est et ideo nequissimi homines nihili homines appellantur uita ergo uoluntario defectu deficiens ab eo qui eam fecit et cuius essentia fruebatur et uolens contra dei legem frui corporibus quibus eam deus praefecit uergit ad nihilum et haec est nequitia non quia corpus iam nihilum est nam et ipsum habet aliquam concordiam partium suarum sine qua omnino esse non posset ergo ab eo factum est et corpus qui omnis concordiae caput est habet corpus quamdam pacem suae formae sine qua prorsus nihil esset ergo ille est et corporis conditor a quo pax omnis est et qui forma est infabricata atque omnium formosissima habet aliquam speciem sine qua corpus non est corpus si ergo quaeritur quis instituerit corpus ille quaeratur qui est omnium speciosissimus omnis enim species ab illo est quis est autem hic nisi unus deus una ueritas una salus omnium et prima atque summa essentia ex qua est omne quidquid est in quantum est quia in quantum est quidquid est bonum est et ideo ex deo non est mors non enim deus mortem fecit nec laetatur in perditione uiuorum quoniam summa essentia esse facit omne quod est unde et essentia dicitur mors autem non esse cogit quidquid moritur in quantum moritur nam si ea quae moriuntur penitus morerentur ad nihilum sine dubio peruenirent sed tantum moriuntur quantum minus essentiae participant quod breuius ita dici potest tanto magis moriuntur quanto minus sunt corpus autem minus est quam uita quaelibet quoniam quantulumcumque manet in specie per uitam manet siue qua unumquodque animal siue qua uniuersa mundi natura administratur corpus ergo magis subiacet morti et ideo uicinius est nihilo quapropter uita quae fructu corporis delectata negligit deum inclinatur ad nihilum et ista est nequitia lapsus et reparatio totius hominis hoc autem pacto uita carnalis et terrena efficitur et ob hoc etiam caro et terra nominatur et quamdiu ita est regnum dei non possidebit et eripitur ei quod amat id enim amat quod et minus est quam uita quia corpus est et propter ipsum peccatum quod amatur fit corruptibile ut fluendo deserat amatorem suum quia et ille hoc amando deseruit deum praecepta enim eius neglexit dicentis hoc manduca et hoc noli trahitur ergo ad poenas quia diligendo inferiora in egestate uoluptatum suarum et in doloribus apud inferos ordinatur quid est enim dolor qui dicitur corporis nisi corruptio repentina salutis eius rei quam male utendo anima corruptioni obnoxiauit quid autem dolor qui dicitur animi nisi carere mutabilibus rebus quibus fruebatur aut frui se posse sperauerat et hoc est totum quod dicitur malum id est peccatum et poena peccati si autem dum in hoc stadio uitae humanae anima degit uincat eas quas aduersum se nutriuit cupiditates fruendo mortalibus et ad eas uincendas gratia dei se adiuuari credat mente illi seruiens et bona uoluntate sine dubitatione reparabitur et a multis mutabilibus ad unum incommutabile reuertetur reformata per sapientiam non formatam sed per quam formantur uniuersa frueturque deo per spiritum sanctum quod est donum dei ita fit homo spiritualis omnia iudicans ut ipse a nemine iudicetur inde iam erit consequens ut post mortem corporalem quam debemus primo peccato tempore suo atque ordine suo hoc corpus restituatur pristinae stabilitati quam non per se habebit sed per animam stabilitam in deo quae rursus non per se stabilitur sed per deum quo fruitur ideoque amplius quam corpus uigebit corpus enim per ipsam uigebit et ipsa per incommutabilem ueritatem qui filius dei unicus est atque ita et corpus per ipsum filium dei uigebit quia omnia per ipsum dono etiam eius quod animae datur id est sancto spiritu non solum anima cui datur salua et pacata et sancta fit sed ipsum etiam corpus uiuificabitur eritque in natura sua mundissimum ipse enim dixit mundate quae intus sunt et quae foris sunt munda erunt angelorum differentia nec aliquid sanctificatis malus angelus oberit qui diabolus dicitur quia et ipse in quantum angelus est non est malus sed in quantum peruersus est propria uoluntate fatendum est enim et angelos natura esse mutabiles si solus deus est incommutabilis sed ea uoluntate qua magis deum quam se diligunt firmi et stabiles manent in illo et fruuntur maiestate ipsius ei uni libentissime subditi ille autem angelus magis seipsum quam deum diligendo subditus ei esse noluit et intumuit per superbiam et a summa essentia defecit et lapsus est et ob hoc minus est quam fuit quia eo quod minus erat frui uoluit cum magis uoluit sua potentia frui quam dei quanquam enim non summe tamen amplius erat quando eo quod summe est fruebatur quoniam deus solus summe est quidquid autem minus est quam erat non in quantum est sed in quantum minus est malum est eo enim quo minus est quam erat tendit ad mortem quid autem mirum si ex defectu inopia et ex inopia inuidentia qua diabolus utique diabolus est a libero arbitrio peccatum defectus autem iste quod peccatum uocatur si tanquam febris inuitum occuparet recte iniusta poena uideretur quae peccantem consequitur et quae damnatio nuncupatur nunc uero usque adeo peccatum uoluntarium est malum ut nullo modo sit peccatum si non sit uoluntarium et hoc quidem ita manifestum est ut nulla hinc doctorum paucitas nulla indoctorum turba dissentiat quare aut negandum est peccatum committi aut fatendum est uoluntate committi non autem recte negat peccasse animam qui et poenitendo eam corrigi fatetur et ueniam poenitenti dari et perseuerantem in peccatis iusta lege dei damnari postremo si non uoluntate male facimus nemo obiurgandus est omnino aut monendus quibus sublatis christiana lex et disciplina omnis religionis auferatur necesse est uoluntate ergo peccatur et quoniam peccari non dubium est ne hoc quidem dubitandum uideo habere animas liberum uoluntatis arbitrium tales enim seruos suos meliores esse deus iudicauit si ei seruirent liberaliter quod nullo modo fieri posset si non uoluntate sed necessitate seruirent liberaliter igitur deo angeli seruiunt neque hoc deo sed ipsis prodest deus enim bono alterius non indiget quoniam a seipso est quod autem ab eo genitum est idipsum est quia non est factum sed genitum illa uero quae facta sunt eius bono indigent summo scilicet bono id est summa essentia minus autem sunt quam erant cum per animae peccatum minus ad illum mouentur nec tamen penitus separantur nam omnino nulla essent quod autem affectibus contingit animae hoc locis corpori nam illa mouetur uoluntate corpus autem spatio quod autem homini a peruerso angelo persuasum dicitur etiam ad hoc utique uoluntate consensit nam si necessitate id fecisset nullo peccati crimine teneretur poena ipsa peccati ad resipiscendum erudimur quod uero corpus hominis cum ante peccatum esset in suo genere optimum post peccatum factum est imbecillosum et morti destinatum quanquam iusta uindicta peccati sit plus tamen clementiae domini quam seueritatis ostendit ita enim nobis suadetur a corporis uoluptatibus ad aeternam essentiam ueritatis amorem nostrum oportere conuerti et est iustitiae pulchritudo cum benignitatis gratia concordans ut quoniam bonorum inferiorum dulcedine decepti sumus amaritudine poenarum erudiamur nam ita etiam nostra supplicia diuina prouidentia moderata est ut et in hoc corpore tam corruptibili ad iustitiam tendere liceret et deposita omni superbia uni deo uero collum subdere nihil de seipso fidere illi uni se regendum tuendumque committere ita ipso duce homo bonae uoluntatis molestias huius uitae in usum fortitudinis uertit in copia uero uoluptatum prosperisque successibus temporalium temperantiam suam probat et roborat acuit in tentationibus prudentiam ut non solum in eas non inducatur sed fiat etiam uigilantior et in amorem ueritatis quae sola non fallit ardentior incarnato uerbo beneficentius homini consultum est sed cum omnibus modis medeatur animis deus pro temporum opportunitatibus quae mira sapientia eius ordinantur de quibus aut non est tractandum aut inter pios perfectosque tractandum est nullo modo beneficentius consuluit generi humano quam cum ipsa sapientia dei id est unicus filius consubstantialis patri et coaeternus totum hominem suscipere dignatus est et uerbum caro factum est et habitauit in nobis sed hominibus in uero homine apparuit ipsa enim natura suscipienda erat quae liberanda et ne quis forte sexus a suo creatore se contemptum putaret uirum suscepit natus ex femina nihil egit ui sed omnia suadendo et monendo ueteri quippe seruitute transacta tempus libertatis illuxerat et opportune iam homini suadebatur atque salubriter quam libero esset creatus arbitrio miraculis conciliauit fidem deo qui erat passione homini quem gerebat ita loquens ad turbas ut deus nuntiatam sibi matrem negauit satellites uoluptatum diuitias perniciose populi appetebant pauper esse uoluit honoribus et imperiis inhiabant rex fieri noluit carnales filios magnum bonum putabant tale coniugium prolemque contempsit contumelias superbissime horrebant omne genus contumeliarum sustinuit iniurias intolerabiles esse arbitrabantur quae maior iniuria quam iustum innocentemque damnari dolores corporis exsecrabantur flagellatus atque cruciatus est mori metuebant morte multatus est ignominiosissimum mortis genus crucem putabant crucifixus est omnia quae habere cupientes non recte uiuebamus carendo uilefecit omnia quae uitare cupientes a studio deuiabamus ueritatis perpetiendo deiecit non enim ullum peccatum committi potest nisi aut dum appetuntur ea quae ille contempsit aut fugiuntur quae ille sustinuit tota itaque uita eius in terris per hominem quem suscipere dignatus est disciplina morum fuit resurrectio uero eius a mortuis nihil hominis perire naturae cum omnia salua sunt deo satis indicauit et quemadmodum cuncta seruiant creatori suo siue ad uindictam peccatorum siue ad hominis liberationem quamque facile corpus animae seruiat cum ipsa subiicitur deo quibus perfectis non solum nulla substantia malum est quod fieri nunquam potest sed etiam nullo malo afficitur quod fieri per peccatum et uindictam potuit et haec est disciplina naturalis christianis minus intelligentibus plena fide digna intelligentibus autem omni errore purgata doctrinae ratio in uera religione quam optima seu uetus seu nouum testamentum spectetur iamuero ipse totius doctrinae modus partim apertissimus partim similitudinibus in dictis in factis in sacramentis ad omnem animae instructionem exercitationemque accommodatus quid aliud quam rationalis disciplinae regulam impleuit nam et misteriorum expositio ad ea dirigitur quae apertissime dicta sunt et si ea tantum essent quae facillime intelliguntur nec studiose quaereretur nec suauiter inueniretur ueritas neque si essent in scripturis sacramenta et in sacramentis non essent signacula ueritatis satis cum cognitione actio conueniret nunc uero quoniam pietas timore inchoatur charitate perficitur populus timore constrictus tempore seruitutis in ueteri