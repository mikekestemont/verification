positae ad mutuandum ab eo solitum lumen sub eadem inuentus linea terrae conus obsistat aut soli ipsa succedens obiectu suo ab humano aspectu lumen eius repellat in defectu ergo sol ipse nil patitur sed noster fraudatur aspectus luna uero circa proprium defectum laborat non accipiendo solis lumen cuius beneficio noctem colorat quod sciens uergilius disciplinarum omnium peritissimus ait defectus solis uarios lunaeque labores quamuis igitur trium linearum ductus zodiacum et claudat et diuidat unum tamen circum auctor uocabulorum dici uoluit antiquitas quinque alii circuli paralleli uocantur horum medius et maximus est aequinoctialis duo extremitatibus uicini atque ideo breues quorum unus septentrionalis dicitur alter australis inter hos et medium duo sunt tropici maiores ultimis medio minores et ipsi ex utraque parte zonae ustae terminum faciunt praeter hos alii duo sunt coluri quibus nomen dedit inperfecta conuersio ambientes enim septentrionalem uerticem atque inde in diuersa diffusi et se in summo intersecant et quinque parallelos in quaternas partes aequaliter diuidunt zodiacum ita intesecantes ut unus eorum per arietem et libram alter per cancrum atque capricornum meando decurrat sed ad australem uerticem non peruenire creduntur duo qui ad numerum praedictum supersunt meridianus et horizon non scribuntur in sphaera quia certum locum habere non possunt sed pro diuersitate circumspicientis habitantisue uariantur meridianus est enim quem sol cum super hominum uerticem uenerit ipsum diem medium efficiendo designat et quia globositas terrae habitationes omnium aequales sibi esse non patitur non eadem pars caeli omnium uerticem despicit et ideo unus omnibus meridianus esse non poterit sed singulis gentibus super uerticem suum proprius meridianus efficitur similiter sibi horizontem facit circumspectio singulorum horizon est enim uelut quodam circo designatus terminus caeli quod super terram uidetur et quia ad ipsum uere finem non potest humana acies peruenire quantum quisque oculos circumferendo conspexerit proprium sibi caeli quod super terram est terminum facit hic horizon quem sibi unius cuiusque circumscribit aspectus ultra trecentos et sexaginta stadios longitudinem intra se continere non poterit centum enim et octoginta stadios non excedit acies contra uidentis sed uisus cum ad hoc spatium uenerit accessu deficiens in rotunditatem recurrendo curuatur atque ita fit ut hic numerus ex utraque parte geminatus trecentorum sexaginta stadiorum spatium quod intra horizontem suum continetur efficiat semperque quantum ex huius spatii parte postera procedendo dimiseris tantum tibi de anteriore sumetur et ideo horizon semper quantacumque locorum transgressione mutatur hunc autem quem diximus admittit aspectum aut in terris aeque planities aut pelagi tranquilla libertas qua nullam oculis obicit offensam nec te moueat quod saepe in longissimo positum montem uidemus aut quod ipsa caeli superna suspicimus aliud est enim cum se oculis ingerit altitudo aliud cum per planum se porrigit et extendit intuitus in quo solo horizontis circus efficitur haec de circis omnibus quibus caelum cingitur dicta sufficiant tractatum ad sequentia transferamus ex quo mihi omnia contemplanti praeclara cetera et mirabilia uidebantur erant autem hae stellae quas numquam ex hoc loco uidimus et hae magnitudines omnium quas esse numquam suspicati sumus ex quibus erat ea minima quae ultima a caelo citima terris luce lucebat aliena stellarum autem globi terrae magnitudinem facile uincebant dicendo ex quo mihi omnia contemplanti id quod supra rettulimus adfirmat in ipso lacteo scipionis et parentum per somnium contigisse conuentum duo sunt autem praecipua quae in stellis se admiratum refert aliquarum nouitatem et omnium magnitudinem ac prius de nouitate post de magnitudine disseremus plene et docte adiciendo quas numquam ex hoc loco uidimus causam cur a nobis non uideantur ostendit locus enim nostrae habitationis ita positus est ut quaedam stellae ex ipso numquam possint uideri quia ipsa pars caeli in qua sunt numquam potest hic habitantibus apparere pars enim haec terrae quae incolitur ab uniuersis hominibus qui nos in uicem scire possumus ad septentrionalem uerticem surgit et sphaeralis conuexitas australem nobis uerticem in ima demergit cum ergo semper circa terram ab ortu in occasum caeli sphaera uoluatur uertex hic qui septentriones habet quoquouersum mundana uolubilitate uertatur quoniam super nos est semper a nobis uidetur ac semper ostendit arctos oceani metuentes aequore tingui australis contra quasi semel nobis pro habitationis nostrae positione demersus nec ipse nobis umquam uidetur nec sidera sua quibus et ipse sine dubio insignitur ostendit et hoc est quod poeta naturae ipsius conscius dixit hic uertex nobis semper sublimis at illum sub pedibus stix atra uidet manesque profundi sed cum hanc diuersitatem caelestibus partibus uel semper uel numquam apparendi terrae globositas habitantibus faciat ab eo qui in caelo est omne sine dubio caelum uidetur non impediente aliqua parte terrae quae tota puncti locum pro caeli magnitudine uix obtinet cui ergo australis uerticis stellas numquam de terris uidere contigerat ubi circumspectu libero sine offensa terreni obicis uisae sunt iure quasi nouae admirationem dederunt et quia intellexit causam propter quam eas numquam ante uidisset ait erant autem hae stellae quas numquam ex hoc loco uidimus hunc locum demonstratiue terram dicens in qua erat dum ista narraret sequitur illa discussio quid sit quod adiecit et hae magnitudines omnium quas esse numquam suspicati sumus cur autem magnitudines quas uidit in stellis numquam homines suspicati sint ipse patefecit addendo stellarum autem globi terrae magnitudinem facile uincebant nam quando homo nisi quem doctrina philosophiae supra hominem immo uere hominem fecit suspicari potest stellam unam omni terra esse maiorem cum uulgo singulae uix facis unius flammam aequare posse uideantur ergo tunc earum uere magnitudo adserta credetur si maiores singulas quam est omnis terra esse constiterit quod hoc modo licet recognoscas punctum dixerunt esse geometrae quod ob inconprehensibilem breuitatem sui in partes diuidi non possit nec ipsum pars aliqua sed tantum modo signum esse dicatur phisici terram ad magnitudinem circi per quem sol uoluitur puncti modum obtinere docuerunt sol autem quanto minor sit circo proprio deprehensum est manifestissimis enim dimensionum rationibus constitit mensuram solis ducentesimam sextam decimam partem habere magnitudinis circi per quem sol ipse discurrit cum ergo sol ad circum suum pars certa sit terra uero ad circum solis punctum sit quod pars esse non possit sine cunctatione iudicii solem constat terra esse maiorem si maior est pars eo quod partis nomen nimia sui breuitate non capit uerum solis circo superiorum stellarum circos certum est esse maiores si eo quod continetur id quod continet maius est cum hic sit caelestium sphaerarum ordo ut a superiore una quaeque inferior ambiatur unde et lunae sphaeram quasi a caelo ultimam et uicinam terrae minimam dixit cum terra ipsa in punctum quasi uere iam postrema deficiat si ergo stellarum superiorum circi ut diximus circo solis sunt grandiores singulae autem huius sunt magnitudinis ut ad circum una quaeque suum modum partis optineat sine dubio singulae terra sunt ampliores quam ad solis circum qui superioribus minor est punctum esse praediximus de luna si uere luce lucet aliena sequentia docebunt haec cum scipionis optutus non sine admiratione percurrens ad terras usque fluxisset et illic familiarius haesisset rursus aui monitu ad superiora reuocatus est ipsum a caeli exordio sphaerarum ordinem in haec uerba monstrantis nouem tibi orbibus uel potius globis conexa sunt omnia quorum unus est caelestis extimus qui reliquos omnes conplectitur summus ipse deus arcens et continens ceteros in quo sunt infixi illi qui uoluuntur stellarum cursus sempiterni huic subiecti sunt septem qui uersantur retro contrario motu atque caelum e quibus unum globum possidet illa quam in terris saturniam nominant deinde est hominum generi prosperus et salutaris ille fulgor qui dicitur iouis tum rutilus horribilisque terris quem martium dicitis deinde subter mediam fere regionem sol optinet dux et princeps et moderator luminum reliquorum mens mundi et temperatio tanta magnitudine ut cuncta sua luce lustret et conpleat hunc ut comites consecuntur ueneris alter alter mercurii cursus in infimoque orbe luna radiis solis accensa conuertitur infra autem eam nihil est nisi mortale et caducum praeter animos munere deorum hominum generi datos supra lunam sunt aeterna omnia nam ea quae est media et nona tellus neque mouetur et infima est et in eam feruntur omnia nutu suo pondera totius mundi a summo in imum diligens in hunc locum collecta descriptio est et integrum quoddam uniuersitatis corpus effingitur quod quidem id est omne dixerunt unde et hic dicitconexa sunt omnia uergilius uero magnum corpus uocauit et magno se corpore miscet hoc autem loco cicero rerum quaerendarum iactis seminibus multa nobis excolenda legauit de septem subiectis globis ait qui uersantur retro contrario motu atque caelum quod cum dicit admonet ut quaeramus si uersatur caelum et si illi septem et seruantur et contrario motu mouentur aut si hunc esse sphaerarum ordinem quem cicero refert platonica consentit auctoritas et si uere subiectae sint quo pacto stellae earum omnium zodiacum instrare dicantur cum zodiacus et unus et in summo caelo sit quaeue ratio in uno zodiaco aliarum cursus breuiores aliarum faciat longioreshaec enim omnia in exponendo earum ordine necesse est adseranturet postremo qua ratione in terram ferantur sicut ait omnia nutu suo pondera uersari caelum mundanae animae natura et uis et ratio docet cuius aeternitas in motu est quia numquam motus relinquit quod uita non deserit nec ab eo uita discedit in quo uiget semper agitatus igitur et caeleste corpus quod mundi anima futurum sibi inmortalitatis particeps fabricata est ne umquam uiuendo deficiat semper in motu est et stare nescit quia nec ipsa stat anima qua inpellitur nam cum animae quae incorporea est essentia sit in motu primum autem omnium caeli corpus anima fabricata sit sine dubio in corpus hoc primum ex incorporeis motus natura migrauit cuius uis integra et incorrupta non deserit quod primum coepit mouere ideo uero caeli motus necessario uolubilis est quia cum semper moueri necesse sit ultra autem locus nullus sit quo se tendat accessio continuatione perpetuae in se reditionis agitatur ergo in quo potest uel habet currit et accedere eius reuolui est quia sphaerae spatia et loca conplectentis omnia unus est cursus rotari sed et sic animam sequi semper uidetur quae in ipsa uniuersitate discurrit dicemus ergo quod eam numquam repperiat si semper hanc sequitur immo semper eam repperit quia ubique tota ubique perfecta est cur ergo si quam quaerit repperit non quiescit quia et illa requietis est inscia staret enim si umquam stantem animam repperiret cum uero illa ad cuius appetentiam trahitur semper in uniuersa se fundat semper et corpus se in ipsam et per ipsam retorquet haec de caelestis uolubilitatis arcano pauca de multis plotino auctore reperta sufficiant quod autem hunc istum extimum globum qui ita uoluitur summum deum uocauit non ita accipiendum est ut ipse prima causa et deus ille omnipotentissimus aestimetur cum globus ipse quod caelum est animae sit fabrica anima ex mente processerit mens ex deo qui uere summus est procreata sit sed summum quidem dixit ad ceterorum ordinem qui subiecti sunt unde mox subiecit arcens et continens ceteros deum uero quod non modo inmortale animal ac diuinum sit et plenum inditae ex illa purissima mente rationis sed quod et uirtutes omnes quae illam primae omnipotentiam summitatis secuntur aut ipse faciat aut ipse contineat ipsum denique iouem ueteres uocauerunt et apud theologos iuppiter est mundi anima hinc illud est ab ioue principium musae iouis omnia plena quod de arato poetae alii mutuati sunt qui de sideribus locuturus a caelo in quo sunt sidera exordium sumendum esse decernens ab ioue incipiendum esse memorauit hinc et iuno soror eius et coniunx uocatur est autem iuno aer et dicitur soror quia isdem seminibus quibus caelum etiam aer procreatus est coniunx quia aer subiectus est caelo his illud adiciendum est quod praeter duo lumina et stellas quinque quae appellantur uagae reliquas omnes alii infixas caelo nec nisi cum caelo moueri alii quorum adsertio uero proprior est has quoque dixerunt suo motu praeter quod cum caeli conuersione feruntur accedere sed propter inmensitatem extimi globi excedentia credibilem numerum saecula in una eas cursus sui ambitione consumere et ideo nullum earum motum ab homine sentiri cum non sufficiat humanae uitae spatium ad breue saltem punctum tam tardae accessionis deprehendendum hinc tullius nullius sectae inscius ueteribus approbatae simul attigit utramque sententiam dicendo in quo sunt infixi illi qui uoluuntur stellarum cursus sempiterni nam et infixos dixit et cursus habere non tacuit nunc utrum illi septem globi qui subiecti sunt contrario ut ait quam caelum uertitur motu ferantur argumentis ad uerum ducentibus requiramus solem ac lunam et stellas quinque quibus ab errore nomen est praeter quod secum trahit ab ortu in occasum caeli diurna conuersio ipsa suo motu in orientem ab occidente procedere non solis literarum profanis sed multis quoque doctrina initiatis abhorrere a fide ac monstro simile iudicatum est sed apud pressius intuentes ita uerum esse constabit ut non solum mente concipi sed oculis quoque ipsis possit probari tamen ut nobis de hoc sit cum pertinaciter negante tractatus age quisquis tibi hoc liquere dissimulas simul omnia quae uel contentio tibi fingit detractans fidem uel quae ipsa ueritas suggerit in diuisionis membra mittamus has erraticas cum luminibus duobus aut infixas caelo ut alia sidera nullum sui motum nostris oculis indicare sed ferri mundanae conuersionis impetu aut moueri sua quoque accessione dicemus rursus si mouentur aut caeli uiam secuntur ab ortu in occasum et communi et suo motu meantes aut contrario recessu in orientem ab occidentis parte uersantur praeter haec ut opinor nihil potest uel esse uel fingi nunc uideamus quid ex his poterit uerum probari si infixae essent numquam ab eadem statione discederent sed in isdem locis semper ut aliae uiderentur ecce enim de infixis uergiliae nec a sui umquam se copulatione dispergunt nec hiadas quae uicinae sunt deserunt aut orionis proximam regionem relinquunt septentrionum compago non soluitur anguis qui inter eos labitur semel circumfusum non mutat amplexum hae uero modo in hac modo in illa caeli regione uisuntur et saepe cum in unum locum duae pluresue conuenerint et a loco tamen in quo simul uisae sunt et a se postea separantur ex hoc eas non esse caelo infixas oculis quoque approbantibus constat igitur mouentur nec negare hoc quisquam poterit quod uisus adfirmat quaerendum est ergo utrum ab ortu ad occasum an in contrarium motu proprio reuoluantur sed et hoc quaerentibus nobis non solum manifestissima ratio sed uisus quoque ipse monstrabit consideremus ergo signorum ordinem quibus zodiacum diuisum uel distinctum uidemus et ab uno signo quolibet ordinis eius sumamus exordium cum aries exoritur post ipsum taurus emergit hunc gemini secuntur hos cancer et per ordinem reliqua si istae ergo in occidentem ab oriente procederent non ab ariete in taurum qui retro locatus est nec a tauro in geminos signum posterius uoluerentur sed a geminis in taurum et a tauro in arietem recta et mundanae uolubilitati consona accessione prodirent cum uero a primo in signum secundum a secundo in tertium et inde ad reliqua quae posteriora sunt reuoluantur signa autem infixa caelo ferantur sine dubio constat has stellas non cum caelo sed contra caelum moueri hoc ut plene liqueat astruamus de lunae cursu quae et claritate sui et uelocitate notabilior est luna postquam a sole discedens nouata est secundo fere die circa occasum uidetur et quasi uicina soli quem nuper reliquit postquam ille demersus est ipsa caeli marginem tenet antecedenti superoccidens tertio die tardius occidit quam secundo et ita cotidie longius ab occasu recedit ut septimo die circa solis occasum in medio caelo ipsa uideatur post alios uero septem cum ille mergit haec