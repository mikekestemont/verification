frequentiam loci opportunitate conualuit quot tamen grauissimos casus intra spatium humanae pertulit senectutis itaque formetur animus ad intellectum patientiamque sortis suae et sciat nihil inausum esse fortunae aduersus imperia illam idem habere iuris quod aduersus imperantis aduersus urbes idem posse quod aduersus homines nihil horum indignandum est in eum intrauimus mundum in quo his legibus uiuitur placet pare non placet quacumque uis exi indignare si quid in te iniqui proprie constitutum est sed si haec summos imosque necessitas alligat in gratiam cum fato reuertere a quo omnia resoluuntur non est quod nos tumulis metiaris et his monumentis quae uiam disparia praetexunt aequat omnis cinis inpares nascimur pares morimur idem de urbibus quod de urbium incolis dico tam ardea capta quam roma est conditor ille iuris humani non natalibus nos nec nominum claritate distinxit nisi dum sumus ubi uero ad finem mortalium uentum est discede inquit ambitio omnium quae terram premunt siremps lex esto ad omnia patienda pares sumus nemo altero fragilior est nemo in crastinum sui certior alexander macedonum rex discere geometriam coeperat infelix sciturus quam pusilla terra esset ex qua minimum occupauerat ita dico infelix ob hoc quod intellegere debebat falsum se gerere cognomen quis enim esse magnus in pusillo potest erant illa quae tradebantur subtilia et diligenti intentione discenda non quae perciperet uesanus homo et trans oceanum cogitationes suas mittens facilia inquit me doce cui praeceptor ista inquit omnibus eadem sunt aeque difficilia hoc puta rerum naturam dicere ista de quibus quereris omnibus eadem sunt nulli dare faciliora possum sed quisquis uolet sibi ipse illa reddet faciliora quomodo aequanimitate et doleas oportet et sitias et esurias et senescas si tibi longior contigerit inter homines mora et aegrotes et perdas aliquid et pereas non est tamen quod istis qui te circumstrepunt credas nihil horum malum est nihil intolerabile aut durum ex consensu istis metus est sic mortem times quomodo famam quid autem stultius homine uerba metuente eleganter demetrius noster solet dicere eodem loco sibi esse uoces inperitorum quo uentre redditos crepitus quid enim inquit mea susum isti an deosum sonent quanta dementia est uereri ne infameris ab infamibus quemadmodum famam extimuisti sine causa sic et illa quae numquam timeres nisi fama iussisset num quid detrimenti faceret uir bonus iniquis rumoribus sparsus ne morti quidem hoc apud nos noceat et haec malam opinionem habet nemo eorum qui illam accusat expertus est interim temeritas est damnare quod nescias at illud scis quam multis utilis sit quam multos liberet tormentis egestate querellis supplicis taedio non sumus in ullius potestate cum mors in nostra potestate sit uale xcii puto inter me teque conueniet externa corpori adquiri corpus in honorem animi coli in animo esse partes ministras per quas mouemur alimurque propter ipsum principale nobis datas in hoc principali est aliquid inrationale est et rationale illud huic seruit hoc unum est quod alio non refertur sed omnia ad se refert nam illa quoque diuina ratio omnibus praeposita est ipsa sub nullo est et haec autem nostra eadem est quae ex illa est si de hoc inter nos conuenit sequitur ut de illo quoque conueniat in hoc uno positam esse beatam uitam ut in nobis ratio perfecta sit haec enim sola non summittit animum stat contra fortunam in quolibet rerum habitu seruitus seruat id autem unum bonum est quod numquam defringitur is est inquam beatus quem nulla res minorem facit tenet summa et ne ulli quidem nisi sibi innixus nam qui aliquo auxilio sustinetur potest cadere si aliter est incipient multum in nobis ualere non nostra quis autem uult constare fortuna aut quis se prudens ob aliena miratur quid est beata uita securitas et perpetua tranquillitas hanc dabit animi magnitudo dabit constantia bene iudicati tenax ad haec quomodo peruenitur si ueritas tota perspecta est si seruatus est in rebus agendis ordo modus decor innoxia uoluntas ac benigna intenta rationi nec umquam ab illa recedens amabilis simul mirabilisque denique ut breuiter tibi formulam scribam talis animus esse sapientis uiri debet qualis deum deceat quid potest desiderare is cui omnia honesta contingunt nam si possunt aliquid non honesta conferre ad optimum statum in his erit beata uita sine quibus non est et quid turpius stultiusue quam bonum rationalis animi ex inrationalibus nectere quidam tamen augeri summum bonum iudicant quia parum plenum sit fortuitis repugnantibus antipater quoque inter magnos sectae huius auctores aliquid se tribuere dicit externis sed exiguum admodum uides autem quale sit die non esse contentum nisi aliquis igniculus adluxerit quod potest in hac claritate solis habere scintilla momentum si non es sola honestate contentus necesse est aut quietem adici uelis quam graeci aochlesian uocant aut uoluptatem horum alterum utcumque recipi potest uacat enim animus molestia liber ad inspectum uniuersi nihilque illum auocat a contemplatione naturae alterum illud uoluptas bonum pecoris est adicimus rationali inrationale honesto inhonestum magno uitam facit titillatio corporis quid ergo dubitatis dicere bene esse homini si palato bene est et hunc tu non dico inter uiros numeras sed inter homines cuius summum bonum saporibus et coloribus et sonis constat excedat ex hoc animalium numero pulcherrimo ac dis secundo mutis adgregetur animal pabulo laetum inrationalis pars animi duas habet partes alteram animosam ambitiosam inpotentem positam in adfectionibus alteram humilem languidam uoluptatibus deditam illam effrenatam meliorem tamen certe fortiorem ac digniorem uiro reliquerunt hanc necessariam beatae uitae putauerunt eneruem et abiectam huic rationem seruire iusserunt et fecerunt animalis generosissimi summum bonum demissum et ignobile praeterea mixtum portentosumque et ex diuersis ac male congruentibus membris nam ut ait uergilius noster in scilla prima hominis facies et pulchro pectore uirgo pube tenus postrema inmani corpore pistrix delphinum caudas utero commissa luporum huic tamen scillae fera animalia adiuncta sunt horrenda uelocia at isti sapientiam ex quibus composuere portentis prima pars hominis est ipsa uirtus huic committitur inutilis caro et fluida receptandis tantum cibis habilis ut ait posidonius uirtus illa diuina in lubricum desinit et superioribus eius partibus uenerandis atque caelestibus animal iners ac marcidum adtexitur illa utcumque altera quies nihil quidem ipsa praestabat animo sed inpedimenta remouebat uoluptas ultro dissoluit et omne robur emollit quae inuenietur tam discors inter se iunctura corporum fortissimae rei inertissima adstruitur seuerissimae parum seria sanctissimae intemperans usque ad incesta quid ergo inquit si uirtutem nihil inpeditura sit bona ualetudo et quies et dolorum uacatio non petes illas quidni petam non quia bona sunt sed quia secundum naturam sunt et quia bono a me iudicio sumentur quid erit tunc in illis bonum hoc unum bene eligi nam cum uestem qualem decet sumo cum ambulo ut oportet cum ceno quemadmodum debeo non cena aut ambulatio aut uestis bona sunt sed meum in iis propositum seruantis in quaque re rationi conuenientem modum etiamnunc adiciam mundae uestis electio adpetenda est homini natura enim homo mundum et elegans animal est itaque non est bonum per se munda uestis sed mundae uestis electio quia non in re bonum est sed in electione quali actiones nostrae honestae sunt non ipsa quae aguntur quod de ueste dixi idem me dicere de corpore existima nam hoc quoque natura ut quandam uestem animo circumdedit uelamentum eius est quis autem umquam uestimenta aestimauit arcula nec bonum nec malum uagina gladium facit ergo de corpore quoque idem tibi respondeo sumpturum quidem me si detur electio et sanitatem et uires bonum autem futurum iudicium de illis meum non ipsa est quidem inquit sapiens beatus summum tamen illud bonum non consequitur nisi illi et naturalia instrumenta respondeant ita miser quidem esse qui uirtutem habet non potest beatissimus autem non est qui naturalibus bonis destituitur ut ualetudine ut membrorum integritate quod incredibilius uidetur id concedis aliquem in maximis et continuis doloribus non esse miserum esse etiam beatum quod leuius est negas beatissimum esse atqui si potest uirtus efficere ne miser aliquis sit facilius efficiet ut beatissimus sit minus enim interualli a beato ad beatissimum restat quam a misero ad beatum an quae res tantum ualet ut ereptum calamitatibus inter beatos locet non potest adicere quod superest ut beatissimum faciat in summo deficit cliuo commoda sunt in uita et incommoda utraque extra nos si non est miser uir bonus quamuis omnibus prematur incommodis quomodo non est beatissimus si aliquibus commodis deficitur nam quemadmodum incommodorum onere usque ad miserum non deprimitur sic commodorum inopia non deducitur a beatissimo sed tam sine commodis beatissimus est quam non est sub incommodis miser aut potest illi eripi bonum suum si potest minui paulo ante dicebam igniculum nihil conferre lumini solis claritate enim eius quidquid sine illo luceret absconditur sed quaedam inquit soli quoque opstant at sol integer est etiam inter opposita et quamuis aliquid interiacet quod nos prohibeat eius aspectu in opere est cursu suo fertur quotiens inter nubila eluxit non est sereno minor ne tardior quidem quoniam multum interest utrum aliquid obstet tantum an inpediat eodem modo uirtuti opposita nihil detrahunt non est minor sed minus fulget nobis forsitan non aeque apparet ac nitet sibi eadem est et more solis obscuri in occulto uim suam exercet hoc itaque aduersus uirtutem possunt calamitates et damna et iniuriae quod aduersus solem potest nebula inuenitur qui dicat sapientem corpore parum prospero usum nec miserum esse nec beatum hic quoque fallitur exaequat enim fortuita uirtutibus et tantundem tribuit honestis quantum honestate carentibus quid autem foedius quid indignius quam comparari ueneranda contemptis ueneranda enim sunt iustitia pietas fides fortitudo prudentia e contrario uilia sunt quae saepe contingunt pleniora uilissimis crus solidum et lacertus et dentes et horum sanitas firmitasque deinde si sapiens cui corpus molestum est nec miser habebitur nec beatus sed in medio relinquetur uita quoque eius nec adpetenda erit nec fugienda quid autem tam absurdum quam sapientis uitam adpetendam non esse aut quid tam extra fidem quam esse aliquam uitam nec adpetendam nec fugiendam deinde si damna corporis miserum non faciunt beatum esse patiuntur nam quibus potentia non est in peiorem transferendi statum ne interpellandi quidem optimum frigidum inquit aliquid et calidum nouimus inter utrumque tepidum est sic aliquis beatus est aliquis miser aliquis nec beatus nec miser uolo hanc contra nos positam imaginem excutere si tepido illi plus frigidi ingessero fiet frigidum si plus calidi adfudero fiet nouissime calidum at huic nec misero nec beato quantumcumque ad miserias adiecero miser non erit quemadmodum dicitis ergo imago ista dissimilis est deinde trado tibi hominem nec miserum nec beatum huic adicio caecitatem non fit miser adicio debilitatem non fit miser adicio dolores continuos et graues miser non fit quem tam multa mala in miseram uitam non transferunt ne ex beata quidem educunt si non potest ut dicitis sapiens ex beato in miserum decidere non potest in non beatum quare enim qui labi coepit alicubi subsistat quae res illum non patitur ad imum deuolui retinet in summo quidni non possit beata uita rescindi ne remitti quidem potest et ideo uirtus ad illam per se ipsa satis est quid ergo inquit sapiens non est beatior qui diutius uixit quem nullus auocauit dolor quam ille qui cum mala fortuna semper luctatus est responde mihi numquid et melior est et honestior si haec non sunt ne beatior quidem est rectius uiuat oportet ut beatius uiuat si rectius non potest ne beatius quidem non intenditur uirtus ergo ne beata quidem uita quae ex uirtute est uirtus enim tantum bonum est ut istas accessiones minutas non sentiat breuitatem aeui et dolorem et corporum uarias offensiones nam uoluptas non est digna ad quam respiciat quid est in uirtute praecipuum futuro non indigere nec dies suos conputare in quantulo libet tempore bona aeterna consummat incredibilia nobis haec uidentur et supra humanam naturam excurrentia maiestatem enim eius ex nostra inbecillitate metimur et uitiis nostris nomen uirtutis inponimus quid porro non aeque incredibile uidetur aliquem in summis cruciatibus positum dicere beatus sum atqui haec uox in ipsa officina uoluptatis audita est beatissimum inquit hunc et ultimum diem ago epicurus cum illum hinc urinae difficultas torqueret hinc insanabilis exulcerati dolor uentris quare ergo incredibilia ista sint apud eos qui uirtutem colunt cum apud eos quoque reperiantur apud quos uoluptas imperauit hi quoque degeneres et humillimae mentis aiunt in summis doloribus in summis calamitatibus sapientem nec miserum futurum nec beatum atqui hoc quoque incredibile est immo incredibilius non uideo enim quomodo non in imum agatur e fastigio suo deiecta uirtus aut beatum praestare debet aut si ab hoc depulsa est non prohibebit fieri miserum stans non potest mitti aut uincatur oportet aut uincat dis inquit inmortalibus solis et uirtus et beata uita contigit nobis umbra quaedam illorum bonorum et similitudo accedimus ad illa non peruenimus ratio uero dis hominibusque communis est haec in illis consummata est in nobis consummabilis sed ad desperationem nos uitia nostra perducunt nam ille alter secundus est ut aliquis parum constans ad custodienda optima cuius iudicium labat etiamnunc et incertum est desideret oculorum atque aurium sensum bonam ualetudinem et non foedum aspectum corporis et habitu manente suo aetatis praeterea longius spatium per haec potest non paenitenda agi uita at inperfecto uiro huic malitiae uis quaedam inest quia animum habet mobilem ad praua illa aitarens malitia et ea agitata abest de bono non est adhuc bonus sed in bonum fingitur cuicumque autem deest aliquid ad bonum malus est sed si cui uirtus animusque in corpore praesens hic deos aequat illo tendit originis suae memor nemo inprobe eo conatur ascendere unde descenderat quid est autem cur non existimes in eo diuini aliquid existere qui dei pars est totum hoc quo continemur et unum est et deus et socii sumus eius et membra capax est noster animus perfertur illo si uitia non deprimant quemadmodum corporum nostrorum habitus erigitur et spectat in caelum ita animus cui in quantum uult licet porrigi in hoc a natura rerum formatus est ut paria dis uellet et si utatur suis uiribus ac se in spatium suum extendat non aliena uia ad summa nititur magnus erat labor ire in caelum redit cum hoc iter nactus est uadit audaciter contemptor omnium nec ad pecuniam respicit aurumque et argentum illis in quibus iacuere tenebris dignissima non ab hoc aestimat splendore quo inperitorum uerberant oculos sed a uetere caeno ex quo illa secreuit cupiditas nostra et effodit scit inquam aliubi positas esse diuitias quam quo congeruntur animum impleri debere non arcam hunc inponere dominio rerum omnium licet hunc in possessionem rerum naturae inducere ut sua orientis occidentisque terminis finiat deorumque ritu cuncta possideat cum opibus suis diuites superne despiciat quorum nemo tam suo laetus est quam tristis alieno cum se in hanc sublimitatem tulit corporis quoque ut oneris necessarii non amator sed procurator est nec se illi cui inpositus est subicit nemo liber est qui corpori seruit nam ut alios dominos quos nimia pro illo sollicitudo inuenit transeas ipsius morosum imperium delicatumque est ab hoc modo aequo animo exit modo magno prosilit nec quis deinde relicti eius futurus sit exitus quaerit sed ut ex barba capilloque tonsa neglegimus ita ille diuinus animus egressurus hominem quo receptaculum suum conferatur ignis illud excludat an terra contegat an ferae distrahant non magis ad se iudicat pertinere quam secundas ad editum infantem utrum proiectum aues differant an consumatur canibus data praeda marinis quid ad illum qui nullus est sed tunc quoque cum inter homines est non timet ullas post