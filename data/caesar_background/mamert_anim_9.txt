et inuenire ueritatem possimus nam cupiditatibus et timoribus innumerabilibus uariarum rerum appetitionumque uisionibus et infinita quadam dementia corpus oneratur ut prae illo ne sapere quidem ulla in re possimus et si quando tempus aliquod ad philosophandum uacuum uel habuerimus uel fecerimus tunc quoque in ipsis cogitationibus nostris corpus intercurrit turbam errorum inferens menti ut obcaecante illo ueritatem peruidere non possimus itaque unum hoc in omni quaestione nobis et id quidem euidentissime probatur si quid unquam bona fide scire uolumus recedendum esse a corpore et in ipso animo res considerandas tunc enim uidemur consecuturi quod concupiscimus et cuius rei amatores nos profitemur cum defuncti erimus nam dum uiuimus desperandum est etenim si constat nihil sinceri mixtum corpori animum peruidere posse sequitur alterutrum aut nullo tempore nec usquam contingere homini ueram scientiam posse aut tunc demum cum excesserimus e uita defunctorum enim animus liber est et solutus a corpore eo autem tempore quo uiuimus ita demum appropinquabimus applicabimurque scientiae si nihil aut quam minimum corpore utamur neque in societate eius nisi quatenus necesse est animum dimittamus ita enim minime replebimur uitiosa turbulentaque natura corporis sed puri a contagione eius in quantum facere possumus erimus et si ita fecerimus incorrupti sincerique digredientes ad omnia incorrupta sinceraque ueniemus ui haec ad uerbum ex dialogo philosophi admodum principis excerpenda atque huic nostro inserenda uolumini ratus sum non arbitrans fore quempiam illectamentis fallaciarum corporalibus obsistere solitum qui hasce repugnantias in semetipso sentiens disparium naturarum corporis atque animi teste se in hoc ipsum sibi indiscussis equidem longe maximi inter philosophos uiri disputationibus assentiatur interque animum corpusque suum praeside ratione disceptet quidnam sit illud quod ut aiunt corporeus animus ab omni inuentione occursante sibi semper extrarii corporis praepediatur obstaculo aut cur extrarium corpus in reatum uocet quod semet a contemplatione ueri reuocet cum sibi ipse sit impedimento si corpus est sed super his non argumentabor ipsa per se nimirum ueritas claret nec ornamento aut adiumento extrinsecus indiget quae et pulchrior et fortior nuda est hinc egomet testium meorum indefensis hactenus mihi testimoniis utendum ratus sum quia penes illos tantum qui toto sui admodum corpus sunt de hisce ueritatis uadibus dubitabimus uii uerum quid hic idem plato in hipparcho quid in lachete in protagora in simposio in alcibiade in gorgia in critone quid in timaeo etiam arce quadam et quodam philosophiae uertice de anima pronuntiauerit placitae breuitatis gratia missum facio neque enim refert ad agnitionem ueri quid de eodem saepius quisque dixerit quam quid senserit quaerere quia in saepe dictis nec uberior est cognitio rerum quam sit prolixitas onerosa uerborum quapropter in astructionem ueri magis considerandum est quid unum multi senserint quam quid unus saepe dixerit ego tamen platonem prout mea opinio est philosophorum omnium merito principem in negotium praesens admiratione sui pellectus testem saepe uocitaui quamlibet quae plura istic eiusdem legas innumeris comparata quae super anima dissertauit pauca admodum censeas sed nec porphirius platonicus multis post platonem saeculis a magistro uspiam in hac eadem causa dissensit illustri quippe uoce genus humanum suae dignitatis admonuit si beati inquit esse uolumus corpus est omne fugiendum est ergo incorporeum quiddam in nobis cui aduersa corporis uniuersi contagio est et quid istud erit nisi imago dei et quid imago dei nisi humanus animus qui si in corpore beatus esse non potest et incorporeus non est nunquam beatus erit qui sine se non erit uiii romanis philosophis utitur testibus de animae incorporalitate plurimorum in negotium praesens philosophorum plurimis testimoniis usi sumus multosque ex eadem graecia si uel causa posceret uel ratio sineret proferre possemus sed ne localiter ueritatem quaesisse uideamur ut haec eadem ab una tantum uideri gente quiuerit et aliis ignorata sit cum ueri compos humana substantia non sit regione sed genere romanos etiam eosdemque philosophos testes citemus apud quos sextius pater sextiusque filius propenso in exercitium sapientiae studio apprime philosophati sunt atque hanc super omni anima attulere sententiam incorporalis inquiunt omnis est anima et illocalis atque indeprehensa uis quaedam quae sine spatio capax corpus haurit et continet acrius isti ni fallor abstrusas rerum rationes ingressi sunt quam nonnulli nostrates qui cubiculariis disputationibus de sublimium indage causarum aliquid soporiferum in lectulis oscitantes perpellente copia tepentium naeniarum stolido laudatore ueternosas anilium opinionum suspiciones edormiunt innexamque uisceribus animam corporis claustris includi et contineri decernunt sed istuc imperitiae ueri uacuae figmentum prout locorum ratio poposcit et superiore libro discussimus et prolatis nunc summorum magnis auctorum testimoniis in rem sui nobis opitulante ueritate rationis quoque uiribus refellimus m uarro sui saeculi peritissimus et teste tullio omnium sine dubitatione doctissimus quid in musicis quid in arithmeticis quid in geometricis quid in libris diuina quadam disputatione contendit nisi ut a uisibilibus ad inuisibilia a localibus ad illocalia a corporeis ad incorporea miris aeternae artis modis abstrahat animum et in corpora hoc est in aduersa sibi dilapsum sui compotem faciat cui si corpus esset corpus aduersum esse non posset quid ego nunc zoroastri quid brachmanum ex india quid anacharsis e scithia quid uero catonum quid m ciceronis quid chrisippi in defensionem ueri sententias afferam quid orbis uniuersi de animae statu nobis concrepare iudicium in his duntaxat qui merito enituere conuincam ix ecclesiasticis doctoribus utitur testibus de animae incorporalitate i facile profecto hoc idem factu mihi esset nisi adiici quaepiam coacta testium turba non sineret et diuina iam nunc oracula pandere uel tempus foret uel ratio commoneret atque ut ad ipsos coelestium uoluminum fontes illis fere ducibus qui ex eisdem largius hausere ueniamus gregorius nazianzenus in apologetico magnum uidelicet inter animam et corpus clamat esse discrimen atque ut corpus corporalibus pasci sic animam incorporeis saginari beatus ambrosius ad mediolanensem in ecclesia populum uerbo doctissimo atque eruditissimo sequestremus nos inquit a corpore contra quod nobis si salui esse uolumus iuge certamen est una praecellentium eademque sententia non nisi eodem intellectu animaduertenda est eodemque tractanda sermone dicam nunc igitur quod saepe me dum ad id locorum uentum esset dicere memini sequestrari nos a corpore ambrosius oportere persuadet quis ergo iste sit cui a corpore sequestrare conueniat quaero ex anima enim sumus et corpore ac per hoc cum sequestrari a semetipso nequeat animus nihil in nobis est quod sequestrari possit a corpore si corpus est animus cur sancte ambrosi cur taliter doces cur sponsam christi coeno falsitatis oblinis cur eamdem a uia ueritatis saeuae praedicationis impulsu in deuia abrupta propellis cur sequestrari oportere a corpore corpus perhibes quidnam istud quaeso proderit homini num quia hominis interioris est natura subtilior quae tamen non est nisi corpus idcirco eamdem disiici conuenit atque separari nunquid quoniam in hac structura mundanae molis quaedam subtiliora et leuiora quaedam crassiora atque grauiora sunt idcirco tenuioribus uniuersam solidi huius conuenit rupisse compagem aut beatior aer erit si cum aqua ac terra non fuerit hisce falsiloquiis circumgarrientibus istiusmodi fert ille responsum quaedam nobis oboritur uerborum nuda uirtutis cassa rationis aliena ueritatis uacua uanitatis caua superbiae tumida nouelli huius schismatis sine auctore doctrina elata supercilio abiecta mendacio referta conuicio creatori potestatem subripiens imagini dignitatem quam miro stultitiae genere comparationibus substantiae corporalis infamat asserens scilicet tam nihil animo profore quod ualeat corpore secerni quam non sit aeri conducibile crassioribus mundanae molis corporibus separari porro si qui estis uspiam gentium quorum ingeniis cesserint arcana causarum adeste praepetes uosmet ignorantiae plectite nouum dogma miramini animae dignitatem capessit in solido mundi portio corporis quarta mundani haec ergo nimirum animarum omnium maior est anima proque sui mole magis sapiens itaque nunc tanto potius quispiam prudentiae compos erit quanto aeris huius pro sui capacitate plus hauserit nec iniuria genus humanum naturam incusauit quae quanto maiores hominibus boues lucas edidit eo uidelicet beatiores quo capaciores sed hactenus satis ambrosius qui uel solus profecto sit satis faxim tamen et aliis testificandi locum ii aurelius augustinus et acumine ingenii et rerum multitudine et operis mole ueluti quidam chrisippus argumentandi uirtute aut zeno sensuum subtilitate aut uarro noster uoluminum magnitudine et qui profecto talis natura attentione disciplinis exstiterit ut non immerito ab istis corporalibus nostri saeculi epicureis aut cinicis spiritalis sophista dissenserit libro ad hieronimum de origine animae sic pronuntiat incorpoream esse animam etsi difficile tardioribus persuaderi potest mihi tamen fateor esse persuasum cumque id ita fore rationibus magnis atque insolubili argumentatione conuincat ac super hoc hieronimi sententiam poscat laudis suae tantuma hieronimo scripta recuperat quin haud dubie hieronimus nihil de anima sentiri dicit uerius nihil disputare posse perfectius en tibi duos praeclarissimos uirtutum doctrinarumque praeeminentia longe porro praeditos super statu animae sentire nobiscum inermemque te auctoritatis pondere et rationis uiribus prosternere qui disparatis corporibus uanitate sapientiae duas animas uis unam facere unde multum miror hieronimum tibi testem citatum cum potissimus tractatorum minime potuerit et pro anima et in animam disputare quanquam quae ex eodem aduersum nos haud intellecta posuisti nos eo usque conducant uti quam callide non aduersarius uerum praeuaricator subornatus esse uidearis qui uelut assentante colludio feceris nos tuis admodum testibus uincere quippe gloriosum uictoriae genus est ab eo cum quo decertes arma capere quaesitumque aduersario testem illinc stare et istinc deiicere iii ne quid tamen segnem me redhibendae uicissitudinis arbitreris prout locus est moneo consentaneum magis tibi super sententia tua pictauum hilarium esse potuisse qui scilicet inter complura praecelsarum disputationum suarum quiddam secus sentiens duo haec ueris aduersa disseruit unum quod nihil incorporeum creatum dixit aliud quo nihil doloris christum in passione sensisse cuius si uera passio non fuit redemptio quoque nostra uera esse non potuit sed quoniam beatus hilarius opinionis huiusce uitium uirtute confessionis aboleuit sic sustinet reprehensionis stilum quod non patitur detrimenta meritorum quapropter eatenus diuinarum tractatoribus scripturarum fidem adhiberi par est quoadusque eidem tenori ueritatis astipulantur sed quanquam nonnullis dissertatoribus proferendis necessario supersederim dum ad oracula diuina ex quibus eorumdem pendet auctoritas iure festino haudquaquam tamen eucherium praeterierim mihimet uiuentem doctrina et praesentaneis coram disputationibus cognitum non porro nuntiis aut lectione compertum qui scilicet uiridis aeui maturus animi terrae dispuens coeli appetens humilis spiritu arduus merito ac perinde ingenii subtilissimus scientiae plenus eloquii profluus magnorum saeculi sui pontificum longe maximus editis in rem fidei multiiugis uariorum operum uoluminibus ad populum quoque his super statu animae concionatus est quaerere inquit quidam solent quomodo in christo misceri potuerit homo et deus quaerunt et rationem huius misterii quod semel factum est cum ipsi reddere rationem nequaquam possint eius rei quae fit semper quomodo societur anima corpori ut fiat homo ergo quomodo corporea res incorporeaque coniungitur et corpori anima miscetur ut homo efficiatur ita homo coniunctus est deo et factus est christus et tamen ut fieret christus duo illa incorporea id est anima et deus facilius coniungi permiscerique potuerunt quam miscetur una incorporea aliaque corporea id est anima et corpus ut persona hominis existat credo mihi nunc illos qui aeque talibus instituti ab hisce doctrinis degenerauerunt pessum facientes salubria sua et alienis semet noxis obnoxiantes iniusto amantium sui odio eousque prolapsi ut extraneos mallent cum falsitate praelegere et eucherium cum ueritate damnare iu uideas hinc alios quiddam socordi trutinare iudicio alios id ipsum aut nescios stulto laudare praeconio aut sciolos subdolo ridere consensu hos inter placere sibi illum quem nemo nisi aut ignarus laudauit aut callidus hic iam feruntur de singulis non pro meritorum sed pro uotorum qualitate sententiae ob laudem praesentium quarumpiam fabularum longe maximi damnantur auctores istic ille laudatus ne infra laudantium uideatur stare iudicium panniculos quosdam ex diuersorum uaria lectione concerpit eosdemque uilibus suis ueluti quibusdam stuppeis assuit laceroque uestitu turpior nudis absque furaci meditatione mutus eloquentia palliatus incedit cernas hinc alium situ fetidarum turpium ex olenti coenis suis ac tenebris cloaca uentris et oris inhalare sentinam interque ructandum quasdam suggillatiunculas fringultientem ab alio qui stipem suam uariis conlucernationibus dilapidauit parasitico more laudari inter has huiusdemque modi quisquilias aliquid tu sobrium tuto dixerisne porro magnum aliquod e socordi turba periculum periclitabere qui dum hos ac tales tamen egomet non pauesco ac si quis nunc monendi locus est moneo atque denuntio quique isti quique sunt alii qui uel in magnos uiros obloquia uel de rebus summis deliramenta quaedam cum computoribus mussitant aut palam loquantur aut taceant enimuero eruentur mihi atque extrahentur etiam nuncupatim ex abditis tenebellarum qui hactenus delituere praenosci uero licet tacere ne habeam facta quorum nomina non tacebo faxint tamen isti quod foret libitum salubresque monitus spernant haud impune scilicet ego uero praeeligerem ab istis cum eucherio reiici quam cum istis a ueritate damnari sed istic nunc locus et tempus est ut sicut a philosophis ad tractatores sic a tractatoribus ad authenticos gradum consequa ratione faciamus suadente modo scilicet plerisque testium tacitis x teste utitur ipsa diuina sapientia i audiamus igitur quid imaginis suae pronuntiet inimicis diuina sapientia dixerunt inquit impii cogitantes non recte exiguum et cum taedio est tempus uitae nostrae et exstinctus cinis erit corpus nostrum et spiritus diffundetur tanquam mollis aer impii haec dixerunt super quos paulo post eadem scriptura sic loquitur excaecauit enim illos malitia eorum quoniam deus creauit hominem inexterminabilem et ad imaginem suae similitudinis fecit illum istic ergo temet in defensionem tui acrius permouendum credo proque causae merito in me etiam istiusmodi ferme uerba facturum quid tu unde unde contractis testificationibus uteris haudquaquam tamen ueritate pulsantibus conscientiae nostrae sincerum quid autem mea refert quid porro attinet impios ob detractam diuinae imagini dignitatem diuinitus plecti cum memet impietatis huiusce laqueis nouerim non teneri proinde moneo facessas nec sententiae talis infamiam mihi mendaciter inuras nunc ego nisi renuis in tua tecum redeo ex queis arbitrabere utrumnam istud in impios prophetici sermonis oraculum an in te sit porrectum te scilicet te magis perstringit qui praetento scientiae priuilegio contra famam deditus sententiae et contra sententiam sollicitus famae eadem quae istic uelut aliena renuis et illic itidem ueluti propria defendis ii ne quis sit tamen uel mihi secus interpretandi uel tibi forsan inficiandi locus impraesentiarum super quibus agimus utraque uideamus propheta nempe dicit impios dicere exstinctus cinis erit corpus nostrum et spiritus diffundetur tanquam mollis aer enimuero tute quid dicis nonnullae sunt inquis spirituales naturae ut angeli archangeli caeteraeque uirtutes ipsa quoque anima nostra uel certe aer iste subtilis tamen incorporeae nullatenus aestimandae intende quaeso animum pro te quisque nostri arbiter ferque iudicium sitne aliquod prolocutionum harumce discrimen impii de humano spiritu de humana uidelicet anima dixerunt quod diffundatur spiritus tanquam mollis aer necessarius hic noster adiungit quod anima humana et aer iste subtilis aeque spiritualia sunt sed perinde incorporea non sint uerba nunc eadem et sensum expende nam quod illic spiritus dicitur humanus hic anima ita profecto concordat atque si uterque animam aut spiritum uterque dixisset qui scilicet illic in mollem fundi aerem dicitur sicut itidem subtili istic aeri comparatur quod ergo diffundi spiritus dicitur tanquam mollis aer tale est ac si diceretur spiritus hoc est quod mollis aer itemque spiritalis est anima nostra et aer iste subtilis ita est ac si diceretur anima nostra hoc est quod aer iste subtilis cumque ex his duobus quod ante dictum est impiorum blasphemia sit quod postpositum tua sententia duoque ista eatenus uniantur ut sint et negotio et sensu et uerbo indiscriminabilia quid potissimum consequitur nisi ut aut pro similitudine sententiae tuae si eamdem defensitandam credis impiorum quoque sententia laudabilis sit aut quia plectibilis illa est tua quoque sit pro eius parilitate damnabilis iii sed quid diutius uel argumentantes allucinamur cum super hoc propheta censuerit dixerunt inquit