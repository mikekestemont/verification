qui status fidei quae ratio ueritatis quod praescriptum disciplinae inter cetera saecularium errorum etiam spectaculorum uoluptates adimat dei serui cognoscite qui cum maxime ad deum acceditis recognoscite qui iam accessisse uos testificati et confessi estis ne aut ignorando aut dissimulando quis peccet tanta est enim uoluptatum uis ut et ignorantiam protelet in occasionem et conscientiam corrumpat in dissimulationem ad utrumque adhuc forsan alicui opiniones ethnicorum blandiantur qui in ista causa aduersus nos ita argumentari consuerunt nihil obstrepere religioni in animo et in conscientia tanta solacia extrinsecus oculorum uel aurium nec uero deum offendi oblectatione hominis qua saluo erga deum metu et honore suo in tempore et suo in loco frui scelus non sit atquin hoc cum maxime paramus demonstrare quemadmodum ista non competant uerae religioni et uero obsequio erga uerum deum sunt qui existimant christianos expeditum morti genus ad hanc obstinationem abdicatione uoluptatum erudiri quo facilius uitam contemnant amputatis quasi retinaculis eius nec desiderent quam iam superuacuam sibi fecerint ut hoc consilio potius et humano prospectu non diuino praescripto definitum existimetur pigebat scilicet etiam perseuerantes tantis in uoluptatibus propter dominum mori quamquam etsi ita esset tam apto consilio tantae obstinatio disciplinae debebat obsequium iam uero nemo est qui non hoc quoque praetendat omnia a deo instituta et homini attributa sicut praedicamus et utique bona omnia ut boni auctoris inter haec deputari uniuersa ista ex quibus spectacula instruuntur equum uerbi gratia et leonem et uires corporis et uocis suauitates igitur neque alienum uideri posse neque inimicum deo quod de conditione constet ipsius neque cultoribus dei deputandum quod ei non sit inimicum quia nec alienum plane et ipsae extructiones locorum quod saxa quod caementa quod marmora quod columnae dei res sunt qui ea ad instrumentum terrae dedit sed et ipsi actus sub caelo dei transiguntur quam sapiens argumentatrix sibi uidetur ignorantia humana praesertim cum aliquid eiusmodi de gaudiis et de fructibus saeculi metuit amittere plures denique inuenias quos magis periculum uoluptatis quam uitae auocet ab hac secta nam mortem etiam stultus ut debitam non extimescit uoluptatem etiam sapiens ut datam non contemnit cum alia non sit et stulto et sapienti uitae gratia nisi uoluptas nemo negat quia nemo ignorat quod ultro natura suggerit deum esse uniuersitatis conditorem eamque uniuersitatem tam bonam quam homini mancipatam sed quia non penitus deum norunt nisi naturali iure non etiam familiari de longinquo non de proximo necesse est ignorent qualiter administrari aut iubeat aut prohibeat quae instituit simul quae uis sit aemula ex aduerso adulterandis usibus diuinae conditionis quia neque uoluntatem neque aduersarium noueris eius quem minus noueris non ergo hoc solum respiciendum est a quo omnia sint instituta sed a quo conuersa ita enim apparebit cui usui sint instituta si appareat cui non multum interest inter corruptelam et integritatem quia multum est inter institutorem et interpolatorem ceterum omnes species malorum quae etiam ethnici ut indubitata et prohibent et defendunt ex operibus dei constant uides homicidium ferro ueneno magicis deuinctionibus perfici tam ferrum dei res est quam herbae quam angeli numquid tamen in hominis necem auctor ista prouidit atquin omnem homicidii speciem uno et principali praecepto interimit non occides proinde aurum aes argentum ebur lignum et quaecumque fabricandis idolis materia captatur quis in saeculo posuit nisi saeculi auctor deus numquid tamen ut haec aduersus ipsum adorentur atquin summa offensa penes illum idololatria quid non dei est quod deum offendit sed cum offendit dei esse desiit et cum desiit offendit ipse homo omnium flagitiorum auctor non tantum opus dei uerum etiam imago est et tamen et corpore et spiritu desciit a suo institutore neque enim oculos ad concupiscentiam sumpsimus et linguam ad maliloquium et aures ad exceptaculum maliloquii et gulam ad gulae crimen et uentrem ad gulae societatem et genitalia ad excessus impudicitiae et manus ad uim et gressus ad uagam uitam aut spiritus ideo insitus corpori ut insidiarum ut fraudium ut iniquitatium cogitatorium fieret non opinor nam si omnem malignitatem et si tantum malitiam excogitatam dens exactor innocentiae odit indubitate quaecumque condidit non in exitum operum constat condidisse quae damnat licet eadem opera per ea quae condidit administrentur quando haec sit tota ratio damnationis peruersa administratio conditionis a conditis nos igitur qui domino cognito etiam aemulum eius inspeximus qui institutore comperto et interpolatorem una deprehendimus nec mirari neque dubitare oportet cum ipsum hominem opus et imaginem dei totius uniuersitatis possessorem illa uis interpolatoris et aemulatoris angeli ab initio de integritate deiecerit uniuersam substantiam eius pariter cum ipso integritati institutam pariter cum ipso in peruersitatem demutauit aduersus institutorem ut quam doluerat homini concessam non sibi in ea ipsa et hominem reum deo faceret et suam dominationem collocaret hac conscientia instructi aduersus opinionem ethnicorum conuertamur magis ad nostrorum detractatus quorundam enim fides aut simplicior aut scrupulosior ad hanc abdicationem spectaculorum de scripturis auctoritatem exposcit et se in incertum constituit quod non significanter neque nominatim denuntietur seruis dei abstinentia eiusmodi plane nusquam inuenimus quemadmodum aperte positum est non occides non idolum coles non adulterium non fraudem admittes ita exerte definitum non ibis in circum non in theatrum agonem munus non spectabis sed inuenimus ad hanc quoque speciem pertinere illam primam uocem dauid felix uir inquit qui non abiit in concilium impiorum et in uia peccatorum non stetit nec in cathedra pestium sedit nam etsi iustum illum uidetur praedicasse quod in concilio et in consessu iudaeorum de necando domino consultantium non communicauit late tamen semper scriptura diuina diuiditur ubicumque secundum praesentis rei sensum etiam disciplina munitur ut hic quoque non sit aliena uox a spectaculorum interdictione si enim pauculos tunc iudaeos impiorum concilium uocauit quanto magis tantum conuentum ethnici populi minus impii ethnici minus peccatores minus hostes christi quam tunc iudaei quid quod et cetera congruunt nam apud spectacula et in cathedra sedetur et in uia statur uias enim et cardines uocant balteorum per ambitum et discrimina popularium per procliuum cathedra quoque nominatur ipse in anfractu ad consessum situs itaque e contrario infelix qui in quodcumque concilium impiorum abierit et in quacumque uia peccatorum steterit et in quacumque cathedra pestium sederit generaliter dictum intellegamus cum quid aliter etiam specialiter interpretari capit nam et specialiter quaedam pronuntiata generaliter sapiunt cum deus israhelitas admonet disciplinae uel obiurgat utique ad omnes habet cum aegipto et aethiopiae exitium comminatur utique in omnem gentem peccatricem praeiudicat sic omnis gens peccatrix aegiptus et aethiopia a specie ad genus quemadmodum etiam omne spectaculum concilium impiorum a genere ad speciem ne quis argutari nos putet ad principalem auctoritatem conuertar ipsius signaculi nostri cum aquam ingressi christianam fidem in legis suae uerba profitemur renuntiasse nos diabolo et pompae et angelis einus ore nostro contestamur quid erit summum atque praecipuum in quo diabolus et pompae et angeli eius censeantur quam idololatria ex qua omnis immundus et nequam spiritus ut ita dixerim quia nec diutius de hoc igitur si ex idololatria uniuersam spectaculorum paraturam constare constiterit indubitate praeiudicatum erit etiam ad spectacula pertinere renuntiationis nostrae testimonium in lauacro quae diabolo et pompae et angelis eius sint mancipata scilicet per idololatrian commemorabimus origines singulorum quibus in cunabulis in saeculo adoleuerint exinde titulos quibus nominibus nuncupentur exinde apparatus quibus superstitionibus instruantur tum loca quibus praesidibus dicentur tum artes quibus auctoribus deputentur si quid ex his non ad idolum pertinuerit id neque ad idololatrian neque ad nostram eierationem pertinebit de originibus quidem ut secretioribus et ignotis penes plures nostrorum altius nec aliunde inuestigandum fuit quam de instrumentis ethnicalium litterarum extant auctores multi qui super ista re commentarios ediderunt ab his ludorum origo sic traditur lidos ex asia transuenas in etruria consedisse timaeus refert duce tirreno qui fratri suo cesserat regni contentione igitur in etruria inter ceteros ritus superstitionum suarum spectacula quoque religionis nomine instituunt inde romani arcessitos artifices mutuantur itemque enuntiationem ut ludii a lidis uocarentur sed etsi uarro ludios a ludo id est a lusu interpretatur sicut et lupercos ludios appellabant quod ludendo discurrant tamen eum lusum iuuenum et diebus festis et templis et religionibus reputat nihil iam de caussa uocabuli cum rei caussa idololatria sit nam et cum promiscue ludi liberalia uocarentur honorem liberi patris manifeste sonabant libero enim a rusticis primo fiebant ob beneficium quod ei adscribunt demonstrata gratia uini exinde ludi consualia dicti qui initio neptunum honorabant eundem enim et consum uocant dehinc ecurria ab equis marti romulus dixit quamquam et consualia romulo defendunt quod ea conso dicauerit deo ut uolunt consilii eius scilicet quo tunc sabinarum uirginum rapinam militibus suis in matrimonia excogitauit probum plane consilium et nunc quoque inter ipsos romanos iustum et licitum ne dixerim penes deum facit enim et hoc ad originis maculam ne bonum existimes quod initium a malo accepit ab impudentia a uiolentia ab odio a fratricida institutore a filio martis et nunc ara conso illi in circo demersa est ad primas metas sub terra cum inscriptione eiusmodi consus consilio mars duello lares coillo potentes sacrificant apud eam nonis iuliis sacerdotes publici kalend septembres flamen quirinalis et uirgines dehinc idem romulus ioui feretrio ludos instituit in tarpeio quos tarpeios dictos et capitolinos piso tradit post hunc numa pompilius marti et robigini fecit nam et robiginis deam finxerunt dehinc tullus hostilius dehinc ancus marcius et ceteri qui quos quem per ordinem et quibus idolis ludos instituerint positum est apud suetonium tranquillum uel a quibus tranquillus accepit sed haec satis erunt ad originis de idololatria reatum accedit ad testimonium antiquitatis subsecuta posteritas formam originis de titulis huius quoque temporis praeferens per quos signatum est cui idolo et cui superstitioni utriusque generis ludi notarentur megalenses enim et apollinares item cereales et neptunales et latiares et florales in commune celebrantur reliqui ludorum de natalibus et sollemnibus regum et publicis prosperitatibus et municipalibus festis superstitionis causas habent inter quos etiam priuatorum memoriis legatariae editiones parentant id quoque secundum institutionis antiquitatem nam et a primordio bifariam ludi censebantur sacri et funebres id est deis nationum et mortuis sed de idololatria nihil differt apud nos sub quo nomine et titulo dum ad eosdem spiritus perueniat quibus renuntiamus licebit mortuis licebit deis suis faciant perinde mortuis suis ut diis faciunt una condicio partis utriusque est una idololatria una renuntiatio nostra aduersus idololatrian communis igitur origo ludorum utriusque generis communes et tituli ut de communibus causis perinde apparatus communes habeant necesse est de reatu generali idololatriae conditricis suae sed circensium paulo pompatior suggestus quibus proprie hoc nomen pompa praecedens quorum sit in semetipsa probans de simulacrorum serie de imaginum agmine de curribus de tensis de armamaxis de sedibus de coronis de exuuiis quanta praeterea sacra quanta sacrificia praecedant intercedant succedant quot collegia quot sacerdotia quot officia moueantur sciunt homines illius urbis in qua daemoniorum conuentus consedit ea si minore cura per prouincias pro minoribus uiribus administrantur tamen omnes ubique circenses illuc deputandi unde et petuntur inde inquinantur unde sumuntur nam et riuulus tenuis ex suo fonte et surculus modicus ex sua fronde qualitatem originis continet uiderit ambitio siue frugalitas eius quod deum offendit qualiscumque pompa circi etsi pauca simulacra circumferat in uno idololatria est etsi unam tensam trahat iouis tamen plaustrum est quaeuis idololatria sordide instructa uel modice locuples et splendida est censu criminis sui ut et de locis secundum propositum exequar circus soli principaliter consecratur cuius aedes in medio spatio et effigies de fastigio aedis emicat quod non putauerunt sub tecto consecrandum quem in aperto habent qui spectaculum primum a circa soli patri suo ut uolunt editum affirmant ab ea et circi appellationem argumentantur plane uenefica eis utique negotium gessit hoc nomine quorum sacerdos erat daemoniis et angelis scilicet quot igitur in habitu loci illius idololatrias recognoscis singula ornamenta circi singula templa sunt oua honori castorum adscribunt qui illos ouo editos credendo de cigno ioue non erubescunt delphines neptuno uomunt columnae sessias a sementationibus messias a messibus tutulinas a tutela fructuum sustinent ante eas tres arae trinis deis parent magnis potentibus ualentibus eosdem samothracas existimant obelisci enormitas ut hermateles affirmat soli prostituta scriptura eius unde eius et census de aegipto superstitio est frigebat daemonum concilium sine sua matre magna ea itaque illic praesidet euripo consus ut diximus apud metas sub terra delitescit murcias eas quoque idolum fecit murciam enim deam amoris uolunt cui in illa parte aedem uouerunt animaduerte christiane quot nomina inmunda possederint circum aliena est tibi regio quam tot diaboli spiritus occupauerunt de locis quidem locus est retractandi ad praeueniendam quorundam interrogationem quid enim inquis si alio in tempore circum adiero periclitabor de inquinamento nulla est praescriptio de locis nam non sola ista conciliabula spectaculorum sed etiam templa ipsa sine periculo disciplinae adire seruus dei potest urguente causa simplici dumtaxat quae non pertineat ad proprium eius loci negotium uel officium ceterum et plateae et forum et balneae et stabula et ipsae domus nostrae sine idolis omnino non sunt totum saeculum satanas et angeli eius repleuerunt non tamen quod in saeculo sumus a deo excidimus sed si quid de saeculi criminibus attigerimus proinde si capitolium si serapeum sacrificator uel adorator intrauero a deo excidam quemadmodum circum uel theatrum spectator loca nos non contaminant per se sed quae in locis fiunt a quibus et ipsa loca contaminari altercati sumus de contaminatis contaminamur propterea autem commemoramus quibus eiusmodi loca dicentur ut eorum demonstremus esse quae in iis locis fiunt quibus ipsa loca dicantur nunc de artificio quo circenses exhibentur res equestris retro simplex de dorso agebatur et utique communis usus reus non erat sed cum ad ludos coactus est transiit a dei munere ad daemoniorum officia itaque castori et polluci deputatur haec species quibus equos a mercurio distributos stesichorus docet sed et neptunus equestris est quem graeci hippion appellant de iugo uero ioui quadrigas soli bigas lunae sanxerunt sed et primus erichthonius currus et quattuor ausus iungere equos rapidusque rotis insistere uictor erichthonius mineruae et uulcani filius et quidem de caduca in terram libidine portentum est daemonicum immo diabolus ipse non coluber si uero trochilus argiuus auctor est currus primae iunoni id opus suum dedicauit si romae romulus quadrigam primus ostendit puto et ipse inter idola conscriptus est si idem est quirinus talibus auctoribus quadrigae productae merito et aurigas coloribus idololatriae uestierunt namque initio duo soli fuerunt albus et russeus albus hiemi ob niues candidas russeus aestati ob solis ruborem uoti erant sed postea tam uoluptate quam superstitione prouecta russeum alii marti alii album zephiris consecrauerunt prasinum uero terrae matri uel uerno uenetum caelo et mari uel autumno cum autem omnis species idololatriae damnata sit a deo utique etiam illa damnatur quae elementis mundialibus profanatur transeamus ad scaenicas res quarum et originem communem et titulos pares secundum ipsam ab initio ludorum appellationem et administrationem coniunctam cum re equestri iam ostendimus apparatus etiam ex ea parte consortes qua ad scaenam a templis et aris et illa infelicitate turis et sanguinis inter tibias et tubas itur duobus inquinatissimis arbitris funerum et sacrorum dissignatore et haruspice ita cum de originibus ludorum ad circenses transiimus inde nunc ad scaenicos ludos dirigemus a loci uitio theatrum proprie sacrarium ueneris est hoc denique modo id genus operis in saeculo euasit nam saepe censores nascentia cum maxime theatra destruebant moribus consulentes quorum scilicet periculum ingens de lasciuia prouidebant ut iam hinc ethnicis in testimonium cedat sententia ipsorum nobiscum faciens et nobis in exaggerationem disciplinae etiam humana praerogatiua itaque pompeius magnus solo