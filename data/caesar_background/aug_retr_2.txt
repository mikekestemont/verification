introducere mali naturam de gratia uero dei qua suos electos sic praedestinauit ut eorum qui iam in eis utuntur libero arbitrio ipse etiam praeparet uoluntates nihil in his libris disputatum est propter hoc proposita quaestione ubi autem incidit locus ut huius gratiae fieret commemoratio transeunter commemorata est non quasi inde ageretur operosa ratiocinatione defensa aliud est enim quaerere unde sit malum et aliud est quaerere unde redeatur ad pristinum uel ad maius perueniatur bonum quapropter noui haeretici pelagiani qui liberum sic asserunt uoluntatis arbitrium ut gratiae dei non relinquant locum quandoquidem eam secundum merita nostra dari asserunt non se extollant quasi eorum egerim causam quia multa in his libris dixi pro libero arbitrio quae illius disputationis causa poscebat dixi quippe in libro primo malefacta iustitia dei uindicari et addidi non enim iuste uindicarentur nisi fierent uoluntate quo testimonio meo in quodam libro suo pelagius usus est cui libro cum respondissem titulum libri mei esse uolui de natura et gratia in his atque huiusmodi uerbis meis quia gratia dei commemorata non est de qua tunc non agebatur putant pelagiani uel putare possunt suam nos tenuisse sententiam sed frustra hoc putant uoluntas quippe est qua et peccatur et recte uiuitur quod his uerbis egimus uoluntas ergo ipsa nisi dei gratia liberetur a seruitute qua facta est serua peccati et ut uitia superet adiuuetur recte pieque uiui a mortalibus non potest et hoc diuinum beneficium quo liberatur nisi eam praeueniret iam meritis eius daretur et non esset gratia quae utique gratis datur quod in aliis opusculis nostris satis egimus istos inimicos huius gratiae nouos haereticos refellentes quamuis et in his libris qui non contra illos omnino quippe illi nondum erant sed contra manichaeos conscripti sunt de libero arbitrio non omnimodo de ista dei gratia reticuimus quam nefanda impietate conantur auferre diximus quippe in secundo libro non solum magna sed etiam minima bona non esse posse nisi ab illo a quo sunt omnia bona hoc est deo et paulo post uirtutes inquam quibus recte uiuitur magna bona sunt species autem quorumlibet corporum sine quibus recte uiui potest minima bona sunt potentiae uero animi sine quibus recte uiui non potest media bona sunt uirtutibus nemo male utitur caeteris autem bonis id est mediis et minimis non solum bene sed etiam male quisque uti potest et ideo uirtute nemo male utitur quia opus uirtutis est bonus usus istorum quibus etiam non bene uti possumus nemo autem bene utendo male utitur quare abundantia et magnitudo bonitatis dei non solum magna sed etiam media et minima bona esse praestitit magis laudanda est bonitas eius in magnis quam in mediis et magis in mediis quam in minimis bonis sed magis in omnibus quam si non omnia tribuisset et in libro tertio cum dixissem illud quo et pelagium de meis opusculis usum fuisse commemoraui quis enim inquam peccat in eo quod nullo modo caueri potest peccatur autem caueri igitur potest continuo secutus adiunxi et tamen etiam per ignorantiam facta quaedam improbantur et corrigenda iudicantur sicut in diuinis auctoritatibus legimus ait enim apostolus misericordiam consecutus sum quia ignorans feci ecce tam longe antequam pelagiana haeresis exstitisset sic disputauimus uelut iam contra illos disputaremus cum enim omnia bona dicerentur ex deo id est et magna et media et minima in mediis quidem bonis inuenitur liberum uoluntatis arbitrium quia et male illo uti possumus sed tamen tale est ut sine illo recte uiuere nequeamus bonus autem usus eius iam uirtus est quae in magnis reperitur bonis quibus male uti nullus potest et quia omnia bona sicut dictum est et magna et media et minima ex deo sunt sequitur ut ex deo sit etiam bonus usus liberae uoluntatis quae uirtus est et in magnis numeratur bonis deinde dictum est ex qua miseria peccantibus iustissime inflicta liberet dei gratia quia sponte homo id est libero arbitrio cadere potuit non etiam surgere ad quam miseriam iustae damnationis pertinet ignorantia et difficultas quam patitur omnis homo ab exordio natiuitatis suae nec ab isto malo nisi dei gratia quisquam liberatur quae disputatio contra manichaeos habenda est qui non accipiunt scripturas sanctas ueteris instrumenti in quibus originale peccatum narratur et quidquid inde in litteris apostolicis legitur detestabili impudentia immissum fuisse contendunt a corruptoribus scripturarum tanquam non fuerit ab apostolis dictum contra pelagianos autem hoc defendendum est quod utraque scriptura commendat quam se accipere profitentur hoc opus sic incipit dic mihi quaeso te utrum deus non sit auctor mali iam uero in africa constitutus scripsi duos libros de genesi contra manichaeos quamuis enim in superioribus libris quidquid disputaui unde ostenderem deum summe bonum et immutabilem creatorem esse omnium mutabilium naturarum nec ullam esse naturam malam siue substantiam in quantum natura est atque substantia aduersus manichaeos nostra inuigilaret intentio isti tamen duo libri apertissime aduersus eos editi sunt in defensionem ueteris legis quam uehementi studio uesani erroris oppugnant in primo ab eo quod scriptum est in principio fecit deus coelum et terram donec adam et mulier eius dimissi sunt de paradiso et custodia posita est ligno uitae deinde in fine libri errori manichaeorum fidem catholicae ueritatis opposui quid illi dicant et nos quid dicamus breuiter aperteque complectens quod uero dixi illud autem non irrationabilium auium oculos pascit sed pura corda eorum qui deo credunt et ab amore uisibilium rerum et temporalium se ad eius praecepta implenda conuertunt quod omnes homines possunt si uelint quandoquidem apud gentes sacrificare non poterant sicut eos et nunc uidemus sine sacrificiis remansisse nisi forte quod per pascha immolant ouem hoc in sacrificio deputetur in secundo etiam libro illud quod posui nomine pabuli significari posse uitam hoc opus sic incipit si eligerent manichaei quos deciperent deinde ut supra commemoraui sex libros de musica scripsi quorum ipse sextus maxime innotuit quoniam res in eo digna cognitione uersatur quomodo a corporalibus et spiritualibus sed mutabilibus numeris perueniatur ad immutabiles numeros qui iam sunt in ipsa immutabili ueritate et sic inuisibilia dei per ea quae facta sunt intellecta conspiciantur quod qui non possunt et tamen ex fide christi uiuunt ad illa certius atque felicius conspicienda post hanc uitam ueniunt qui autem possunt si desit eis fides christi qui unus mediator est dei et hominum cum tota sapientia sua pereunt in hoc libro illud quod dixi corpora enim tanto meliora quanto numerosiora talibus numeris anima uero istis quae per corpus accipit carendo fit melior cum sese auertit a carnalibus sensibus et diuinis sapientiae numeris reformatur non sic accipiendum est quasi non sint futuri numeri corporales in corporibus incorruptibilibus et spiritualibus cum multo speciosiora et decentiora futura sint aut anima eos sensura non sit quando erit optima quemadmodum hic eis carendo fit melior hic enim opus habet auertere se a carnalibus sensibus ad intelligibilia capienda quia infirma est et minus idonea utrisque simul adhibere intentionem suam et in his corporalibus nunc illecebra cauenda est quamdiu anima illici ad delectationem turpem potest tunc autem tam firma erit atque perfecta ut numeris corporalibus non auertatur a contemplatione sapientiae et ita sentiat eos ut non illiciatur ab eis nec eis carendo fiat melior sed ita sit bona et recta ut nec latere possint eam nec occupare item quod dixi haec autem sanitas tunc firmissima erit atque certissima cum pristinae stabilitati certo suo tempore atque ordine hoc corpus fuerit restitutum non ita dictum putetur quasi non sint futura post resurrectionem corpora meliora quam primorum hominum in paradiso fuerunt cum illa iam non sint alenda corporalibus alimentis quibus alebantur ista sed pristina stabilitas hactenus accipienda est quatenus aegritudinem ita nullam corpora illa patientur sicut nec ista pati possent ante peccatum alio loco laboriosior est inquam huius mundi amor quod enim in illo anima quaerit constantiam scilicet aeternitatemque non inuenit quoniam rerum transitu completur infirma pulchritudo et quod in illa imitatur constantiam a summo deo per animam traiicitur quoniam prior est species tantummodo tempore commutabilis quam est ea quae et tempore et locis non uideo quemadmodum uocabulum animarum secundum scripturas sanctas positum possit ostendi quandoquidem hic non nisi angelos sanctos intelligi uolui quos habere animas nusquam me legisse in diuinis eloquiis canonicis recolo hic liber sic incipit satis diu pene per idem tempus scripsi librum cuius est titulus de magistro in quo disputatur et quaeritur et inuenitur magistrum non esse qui docet hominem scientiam nisi deum secundum illud etiam quod in euangelio scriptum est unus est magister uester christus hic liber sic incipit quid tibi uidemur efficere uelle cum loquimur tunc etiam de uera religione librum scripsi in quo multipliciter et copiosissime disputatur unum uerum deum id est trinitatem patrem et filium et spiritum sanctum religione uera colendum et quanta misericordia eius per temporalem dispensationem concessa sit hominibus christiana religio quae uera religio est et ad eumdem cultum dei quemadmodum sit homo quadam uita sua coaptandus maxime tamen contra duas naturas manichaeorum liber hic loquitur in hoc libro quodam loco sit inquam tibi manifestum atque perceptum nullum errorem in religione esse potuisse si anima pro deo suo non coleret animam aut corpus aut phantasmata sua hic animam pro uniuersa creatura incorporali posui non loquens more scripturarum quae animam quando non translato uerbo utuntur nescio utrum uelint intelligi nisi eam qua uiuunt animalia mortalia in quibus et homines sunt quamdiu mortales sunt paulo post autem eumdem sensum melius sum breuiusque complexus ubi dixi non ergo creaturae potius quam creatori seruiamus nec euanescamus in cogitationibus nostris et perfecta religio est creaturam quippe uno nomine utramque id est spiritualem corporalemque significaui restat quod ibi dixi aut phantasmata sua propter quod hic dixi nec euanescamus in cogitationibus nostris item quod dixi ea est nostris temporibus christiana religio quam cognoscere ac sequi securissima et certissima salus est secundum hoc nomen dictum est non secundum ipsam rem cuius hoc nomen est nam res ipsa quae nunc christiana religio nuncupatur erat apud antiquos nec defuit ab initio generis humani quousque ipse christus ueniret in carne unde uera religio quae iam erat coepit appellari christiana cum enim eum post resurrectionem ascensionemque in coelum coepissent apostoli praedicare et plurimi crederent primum apud antiochiam sicut scriptum est appellati sunt discipuli christiani propterea dixi haec est nostris temporibus christiana religio non quia prioribus temporibus non fuit sed quia posterioribus hoc nomen accepit alio loco intende igitur inquam in haec quae sequuntur diligenter et pie quantum potes tales enim adiuuat deus quod sic accipiendum est quia etiam pristina stabilitas corporis quam peccando amisimus habebat tantam felicitatem ut in defectum non uergeret senectutis huic ergo pristinae stabilitati restituetur hoc corpus in resurrectione mortuorum sed habebit amplius ut nec alimentis corporalibus sustentetur sed ad sufficientiam uiuificetur solo spiritu cum resurrexerit in spiritum uiuificantem qua causa etiam spirituale erit illud autem quod primum fuit quamuis non moriturum nisi homo peccasset tamen animale factum est in animam uiuentem et alibi usque adeo inquam peccatum uoluntarium malum est ut nullo modo sit peccatum si non sit uoluntarium quamuis et illa quae non immerito non uoluntaria peccata dicuntur quia uel a nescientibus uel a coactis perpetrantur non omnimodo possunt sine uoluntate committi quoniam et ille qui peccat ignorans uoluntate utique facit quod cum faciendum non sit putat esse faciendum et ille qui concupiscente aduersus spiritum carne non ea quae uult facit concupiscit quidem nolens et in eo non facit quod uult sed si uincitur concupiscentiae consentit uolens et in eo non facit nisi quod uult liber scilicet iustitiae seruusque peccati et illud quod in paruulis dicitur originale peccatum cum adhuc non utantur arbitrio uoluntatis non absurde uocatur etiam uoluntarium quia ex prima hominis mala uoluntate contractum factum est quodammodo haereditarium non itaque falsum est quod dixi usque adeo peccatum uoluntarium malum est ut nullo modo sit peccatum si non sit uoluntarium ideo gratia dei non solum reatus omnium praeteritorum soluitur in omnibus qui baptizantur in christo quod fit spiritu regenerationis uerum etiam in grandibus uoluntas ipsa sanatur et praeparatur a domino quod fit spiritu fidei et charitatis alio loco in eo quod dixi de domino iesu christo nihil egit ui sed omnia suadendo et monendo non utique dubitans quod resurrexerit item quod dixi nec miracula illa in nostra tempora durare permissa sunt ne anima semper uisibilia quaereret et eorum consuetudine frigesceret genus humanum quorum nouitate flagrauit uerum est quidem non enim nunc usque cum manus imponitur baptizatis sic accipiunt spiritum sanctum ut loquantur linguis omnium gentium aut nunc usque ad umbram transeuntium praedicatorum christi sanantur infirmi et si qua talia tunc facta sunt quae postea cessasse manifestum est sed non sic accipiendum est quod dixi ut nunc in christi nomine fieri miracula nulla credantur nam ego ipse quando istum ipsum librum scripsi ad mediolanensium corpora martirum in eadem ciuitate caecum illuminatum fuisse iam noueram et alia nonnulla qualia tam multa etiam istis temporibus fiunt ut nec omnia cognoscere nec ea quae cognoscimus enumerare possimus et alio loco illud quod dixi sicut ait apostolus omnis ordo a deo est non eisdem uerbis hoc dixit apostolus quamuis eadem uideatur esse sententia ait quippe ille quae autem sunt a deo ordinatae sunt ad hoc enim ducit ut credantur illi coniuges primi non generaturi posteros homines nisi peccassent tanquam necesse fuerit ut morituri gignerentur si de concubitu maris et feminae gignerentur nondum enim uideram fieri potuisse ut non morituri de non morituris nascerentur si peccato illo magno non mutaretur in deterius humana natura ac per hoc si et in parentibus et in filiis fecunditas felicitasque mansisset usque ad certum sanctorum numerum quem praedestinauit deus nascerentur homines non parentibus successuri morientibus sed cum uiuentibus regnaturi essent ergo etiam istae cognationes atque affinitates si nullus delinqueret nullusque moreretur item alio loco ad unum deum tendentes inquam et ei uni religantes animas nostras unde religio dicta creditur omni superstitione careamus in his uerbis meis ratio quae reddita est unde sit dicta religio plus mihi placuit nam non me fugit aliam nominis huius originem exposuisse latini sermonis auctores quod inde sit appellata religio quod religitur quod uerbum compositum est a legendo id est eligendo ut ita latinum uideatur religo sicut eligo hic liber sic incipit cum omnis uitae bonae ac beatae uia iam uero apud hipponem regium presbiter scripsi librum de utilitate credendi ad amicum meum quem deceptum a manichaeis adhuc eo errore noueram detineri et irridere in catholicae fidei disciplina quod iuberentur homines credere non autem quid esset uerum certissima ratione docerentur in hoc libro dixi sed aliter exposui uerba ista apostoli pauli et quantum mihi uidetur uel potius ipsis rebus apparet multo conuenientius in eo libro qui inscribitur de spiritu et littera quamuis non sit et iste sensus respuendus item dixi duae sunt enim personae in religione laudabiles una eorum qui iam inuenerunt quos etiam beatissimos iudicari necesse est alia eorum qui studiosissime et rectissime inquirunt primi ergo sunt iam in ipsa possessione alteri in uia qua tamen certissime peruenitur in his uerbis meis si illi qui iam inuenerunt quos in ipsa possessione esse iam diximus sic accipiantur beatissimi ut non in hac uita sed in ea quam speramus et ad quam per fidei uiam tendimus sint non habet iste sensus errorem ipsi enim iudicandi sunt quod quaerendum est inuenisse qui iam ibi sunt quo nos quaerendo et credendo id est uiam fidei tenendo cupimus peruenire si autem in hac uita putantur