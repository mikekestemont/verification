intimum pertinet per quam uox principium a mente ducens percipitur et funditur deinde in ore sita iingua est finita dentibus ea uocem inmoderate profusam fingit et terminat atque sonos uocis distinctos et pressos efficit cum et dentes et alias partes pellit oris itaque plectri similem linguam nostri solent dicere chordarum dentes nares cornibus his quae ad neruos resonant in cantibus quam uero aptas quamque multarum artium ministras manus natura homini dedit digitorum enim contractio facilis facilisque porrectio propter molles commissuras et artus nullo in motu laborat itaque ad pingendum fingendum ad scalpendum ad neruorum eliciendos sonos ad tibiarum apta manus est admotione digitorum atque haec oblectationis illa necessitatis cultus dico agrorum extructionesque tectorum tegumenta corporum uel texta uel suta omnemque fabricam aeris et ferri ex quo intellegitur ad inuenta animo percepta sensibus adhibitis opificum manibus omnia nos consecutos ut tecti ut uestiti ut salui esse possemus urbes muros domicilia delubra haberemus iam uero operibus hominum id est manibus cibi etiam uarietas inuenitur et copia nam et agri multa efferunt manu quaesita quae uel statim consumantur uel mandentur condita uetustati et praeterea uescimur bestiis et terrenis et aquatilibus et uolantibus partim capiendo partim alendo efficimus etiam domitu nostro quadripedum uectiones quorum celeritas atque uis nobis ipsis adfert uim et celeritatem nos onera quibusdam bestiis nos iuga inponimus nos elephantorum acutissumis sensibus nos sagacitate canum ad utilitatem nostram abutimur nos e terrae cauernis ferrum elicimus rem ad colendos agros necessariam nos aeris argenti auri uenas penitus abditas inuenimus et ad usum aptas et ad ornatum decoras arborum autem confectione omnique materia et culta et siluestri partim ad calficiendum corpus igni adhibito et ad mitigandum cibum utimur partim ad aedificandum ut tectis saepti frigora caloresque pellamus magnos uero usus adfert ad nauigia facienda quorum cursibus subpeditantur omnes undique ad uitam copiae quasque res uiolentissimas natura genuit earum moderationem nos soli habemus maris atque uentorum propter nauticarum rerum scientiam plurimisque maritimis rebus fruimur atque utimur terrenorum item commodorum omnis est in homine dominatus nos campis nos montibus fruimur nostri sunt amnes nostri lacus nos fruges serimus nos arbores nos aquarum inductionibus terris fecunditatem damus nos flumina arcemus derigimus auertimus nostris denique manibus in rerum natura quasi alteram naturam efficere conamur quid uero hominum ratio non in caelum usque penetrauit soli enim ex animantibus nos astrorum ortus obitus cursusque cognouimus ab hominum genere finitus est dies mensis annus defectiones solis et lunae cognitae praedictaeque in omne posterum tempus quae quantae quando futurae sint quae contuens animus accedit ad cognitionem deorum e qua oritur pietas cui coniuncta iustitia est reliquaeque uirtutes e quibus uita beata exsistit par et similis deorum nulla alia re nisi immortalitate quae nihil ad bene uiuendum pertinet cedens caelestibus quibus rebus expositis satis docuisse uideor hominis natura quanto omnis anteiret animantes ex quo debet intellegi nec figuram situmque membrorum nec ingenii mentisque uim talem effici potuisse fortuna restat ut doceam atque aliquando perorem omnia quae sint in hoc mundo quibus utantur homines hominum causa facta esse et parata principio ipse mundus deorum hominumque causa factus est quaeque in eo sunt ea parata ad fructum hominum et inuenta sunt est enim mundus quasi communis deorum atque hominum domus aut urbs utrorumque soli enim ratione utentes iure ac lege uiuunt ut igitur athenas et lacedaemonem atheniensium lacedaemoniorumque causa putandum est conditas esse omniaque quae sint in his urbibus eorum populorum recte esse dicuntur sic quaecumque sunt in omni mundo deorum atque hominum putanda sunt iam uero circumitus solis et lunae reliquorumque siderum quamquam etiam ad mundi cohaerentiam pertinent tamen et spectaculum hominibus praebent nulla est enim insatiabilior species nulla pulchrior et ad rationem sollertiamque praestantior eorum enim cursus dimetati maturitates temporum et uarietates mutationesque cognouimus quae si hominibus solis nota sunt hominum facta esse causa iudicandum est terra uero feta frugibus et uario leguminum genere quae cum maxuma largitate fundit ea ferarumne an hominum causa gignere uidetur quid de uitibus oliuetisque dicam quarum uberrumi laetissumique fructus nihil omnino ad bestias pertinent neque enim serendi neque colendi nec tempestiue demetendi percipiendique fructus neque condendi ac reponendi ulla pecudum scientia est earumque omnium rerum hominum est et usus et cura ut fides igitur et tibias eorum causa factas dicendum est qui illis uti possent sic ea quae dixi is solis confitendum est esse parata qui utuntur nec si quae bestiae furantur aliquid ex is aut rapiunt illarum quoque causa ea nata esse dicemus neque enim homines murum aut formicarum causa frumentum condunt sed coniugum et liberorum et familiarum suarum itaque bestiae furtim ut dixi fruuntur domini palam et libere hominum igitur causa eas rerum copias comparatas fatendum est nisi forte tanta ubertas uarietasque pomorum eorumque iucundus non gustatus solum sed odoratus etiam et aspectus dubitationem adfert quin hominibus solis ea natura donauerit tantumque abest ut haec bestiarum etiam causa parata sint ut ipsas bestias hominum gratia generatas esse uideamus quid enim oues aliud adferunt nisi ut earum uillis confectis atque contextis homines uestiantur quae quidem neque ali neque sustentari neque ullum fructum edere ex se sine cultu hominum et curatione potuissent canum uero tam fida custodia tamque amans dominorum adulatio tantumque odium in externos et tam incredibilis ad inuestigandum sagacitas narium tanta alacritas in uenando quid significat aliud nisi se ad hominum commoditates esse generatos quid de bubus loquar quorum ipsa terga declarant non esse se ad onus accipiendum figurata ceruices autem natae ad iugum tum uires umerorum et latitudines ad aratra extrahenda quibus cum terrae subigerentur fissione glebarum ab illo aureo genere ut poetae loquuntur uis nulla umquam adferebatur ferrea tum uero proles exorta repentest ausaque funestum primast fabricarier ensem et gustare manu iunctum domitumque iuuencum tanta putabatur utilitas percipi e bubus ut eorum uisceribus uesci scelus haberetur longum est mulorum persequi utilitates et asinorum quae certe ad hominum usum paratae sunt sus uero quid habet praeter escam cui quidem ne putesceret animam ipsam pro sale datam dicit esse chrisippus qua pecude quod erat ad uescendum hominibus apta nihil genuit natura fecundius quid multitudinem suauitatemque piscium dicam quid auium ex quibus tanta percipitur uoluptas ut interdum pronoea nostra epicurea fuisse uideatur atque eae ne caperentur quidem nisi hominum ratione atque sollertia quamquam auis quasdam et alites et oscines ut nostri augures appellant rerum augurandarum causa esse natas putamus iam uero immanes et feras beluas nanciscimur uenando ut et uescamur is et exerceamur in uenando ad similitudinem bellicae disciplinae et utamur domitis et condocefactis ut elephantis multaque ex earum corporibus remedia morbis et uulneribus eligamus sicut ex quibusdam stirpibus et herbis quarum utilitates longinqui temporis usu et periclitatione percepimus totam licet animis tamquam oculis lustrare terram mariaque omnia cernes iam spatia frugifera atque immensa camporum uestitusque densissimos montium pecudum pastus tum incredibili cursus maritimos celeritate nec ueto supra terram sed etiam in intumis eius tenebris plurimarum rerum latet utilitas quae ad usum hominum orta ab hominibus solis inuenitur illud uero quod uterque uestrum arripiet fortasse ad reprendendum cotta quia carneades lubenter in stoicos inuehebatur uelleius quia nihil tam inridet epicurus quam praedictionem rerum futurarum mihi uidetur uel maxume confirmare deorum prudentia consuli rebus humanis est enim profecto diuinatio quae multis locis rebus temporibus apparet cum in priuatis rebus tum maxume in publicis multa cernunt haruspices multa augures prouident multa oraclis declarantur multa uaticinationibus multa somniis multa portentis quibus cognitis multae saepe res ex hominum sententia atque utilitate partae multa etiam pericula depulsa sunt haec igitur siue uis siue ars siue natura ad scientiam rerum futurarum homini profecto est nec ali cuiquam a dis inmortalibus data quae si singula uos forte non mouent uniuersa certe tamen inter se conexa atque coniuncta mouere debebant nec uero uniuerso generi hominum solum sed etiam singulis a dis immortalibus consuli et prouideri solet licet enim contrahere uniuersitatem generis humani eamque gradatim ad pauciores postremo deducere ad singulos nam si omnibus hominibus qui ubique sunt quacumque in ora ac parte terrarum ab huiusce terrae quam nos incolimus continuatione distantium deos consulere censemus ob has causas quas ante diximus his quoque hominibus consulunt qui has nobiscum terras ab oriente ad occidentem colunt sin autem consulunt qui quasi magnam quandam insulam incolunt quam nos orbem terrae uocamus etiam illis consulunt qui partes eius insulae tenent europam asiam africam ergo et earum partes diligunt ut romam athenas spartam rhodum et earum urbium separatim ab uniuersis singulos diligunt ut pirrhi bello curium fabricium coruncanium primo punico calatinum duellium metellum lutatium secundo maxumum marcellum africanum post hos paulum gracchum catonem patrumue memoria scipionem laelium multosque praeterea et nostra ciuitas et graecia tulit singulares uiros quorum neminem nisi iuuante deo talem fuisse credendum est quae ratio poetas maxumeque homerum inpulit ut principibus heroum ulixi diomedi agamemnoni achilli certos deos discriminum et periculorum comites adiungeret praeterea ipsorum deorum saepe praesentiae quales supra commemoraui declarant ab is et in ciuitatibus et singulis hominibus consuli quod quidem intellegitur etiam significationibus rerum futurarum quae tum dormientibus tum uigilantibus portenduntur multa praeterea ostentis multa in extis admonemur multisque rebus aliis quas diuturnus usus ita notauit ut artem diuinationis efficeret nemo igitur uir magnus sine aliquo adflatu diuino umquam fuit nec uero ita refellendum est ut si segetibus aut uinetis cuiuspiam tempestas nocuerit aut si quid e uitae commodis casus abstulerit eum cui quid horum acciderit aut inuisum deo aut neglectum a deo iudicemus magna di curant parua neglegunt magnis autem uiris prosperae semper omnes res siquidem satis a nostris et a principe philosophiae socrate dictum est de ubertatibus uirtutis et copiis haec mihi fere in mentem ueniebant quae dicenda putarem de natura deorum tu autem cotta si me audias eandem causam agas teque et principem ciuem et pontificem esse cogites et quoniam in utramque partem uobis licet disputare hanc potius sumas eamque facultatem disserendi quam tibi a rhetoricis exercitationibus acceptam amplificauit academia potius huc conferas mala enim et impia consuetudo est contra deos disputandi siue ex animo id fit siue simulate quae cum balbus dixisset tum adridens cotta sero inquit mihi balbe praecipis quid defendam ego enim te disputante quid contra dicerem mecum ipse meditabar neque tam refellendi tui causa quam ea quae minus intellegebam requirendi cum autem suo cuique iudicio sit utendum difficile factu est me id sentire quod tu uelis hic uelleius nescis inquit quanta cum expectatione cotta sim te auditurus iucundus enim balbo nostro sermo tuus contra epicurum fuit praebebo igitur ego me tibi uicissim attentum contra stoicos auditorem spero enim te ut soles bene paratum uenire tum cotta sic mehercule inquit uellei neque enim mihi par ratio cum lucilio est ac tecum fuit qui tandem inquit ille quia mihi uidetur epicurus uester de dis immortalibus non magnopere pugnare tantummodo negare deos esse non audet ne quid inuidiae subeat aut criminis cum uero deos nihil agere nihil curare confirmat membrisque humanis esse praeditos sed eorum membrorum usum nullum habere ludere uidetur satisque putare si dixerit esse quandam beatam naruram et aeternam a balbo autem animaduertisti credo quam multa dicta sint quamque etiamsi minus uera tamen apta inter se et cohaerentia itaque cogito ut dixi non tam refellere eius orationem quam ea quae minus intellexi requirere quare balbe tibi permitto responderene mihi malis de singulis rebus quaerenti ex te ea quae parum accepi an uniuersam audire orationem meam tum balbus ego uero si quid explanari tibi uoles respondere malo sin me interrogare non tam intellegendi causa quam refellendi utrum uoles faciam uel ad singula quae requires statim respondebo uel cum peroraris ad omnia tum cotta optime inquit quam ob rem sic agamus ut nos ipsa ducit oratio sed antequam de re pauca de me non enim mediocriter moueor auctoritate tua balbe orationeque ea quae me in perorando cohortabatur ut meminissem me et cottam esse et pontificem quod eo credo ualebat ut opiniones quas a maioribus accepimus de dis immortalibus sacra caerimonias religionesque defenderem ego uero eas defendam semper semperque defendi nec me ex ea opinione quam a maioribus accepi de cultu deorum inmortalium ullius umquam oratio aut docti aut indocti mouebit sed cum de religione agitur ti coruncanium p scipionem p scaeuolam pontifices maximos non zenonem aut cleanthen aut chrisippum sequor habeoque c laelium augurem eundemque sapientem quem potius audiam dicentem de religione in illa oratione nobili quam quemquam principem stoicorum cumque omnis populi romani religio in sacra et in auspicia diuisa sit tertium adiunctum sit si quid praedictionis causa ex portentis et monstris sibillae interpretes haruspicesue monuerunt harum ego religionum nullam umquam contemnendam putaui mihique ita persuasi romulum auspiciis numam sacris constitutis fundamenta iecisse nostrae ciuitatis quae numquam profecto sine summa placatione deorum inmortalium tanta esse potuisset habes balbe quid cotta quid pontifex sentiat fac nunc ego intellegam tu quid sentias a te enim philosopho rationem accipere debeo religionis maioribus autem nostris etiam nulla ratione reddita credere tum balbus quam igitur a me rationem inquit cotta desideras et ille quadripertita inquit fuit diuisio tua primum ut uelles docere deos esse deinde quales essent tum ab is mundum regi postremo consulere eos rebus humanis haec si recte memini partitio fuit rectissume inquit balbus sed expecto quid requiras tum cotta primum quidque uideamus inquit et si id est primum quod inter omnis nisi admodum impios conuenit mihi quidem ex animo exuri non potest esse deos id tamen ipsum quod mihi persuasum est auctoritate maiorum cur ita sit nihil tu me doces quid est inquit balbus si tibi persuasum est cur a me uelis discere tum cotta quia sic adgredior inquit ad hanc disputationem quasi nihil umquam audierim de dis immortalibus nihil cogitauerim rudem me et integrum discipulum accipe et ea quae requiro doce dic igitur inquit quid requiras egone primum illud cur quom istam partem ne egere quidem oratione dixisses quod esset perspicuum et inter omnis constaret deos esse de eo ipso tam multa dixeris quia te quoque inquit animaduerti cotta saepe cum in foro diceres quam plurimis posses argumentis onerare iudicem si modo eam facultatem tibi daret causa atque hoc idem et philosophi faciunt et ego ut potui feci tu autem quod quaeris similiter facis ac si me roges cur te duobus contuear oculis et non altero coniueam cum idem uno adsequi possim tum cotta quam simile istud sit inquit tu uideris nam ego neque in causis si quid est euidens de quo inter omnis conueniat argumentari soleo perspicuitas enim argumentatione eleuatur nec si id facerem in causis forensibus idem facerem in hac suptilitate sermonis cur coniueres autem altero oculo causa non esset cum idem optutus esset amborum et cum rerum natura quam tu sapientem esse uis duo lumina ab animo ad oculos perforata nos habere uoluisset sed quia non confidebas tam esse id perspicuum quam tu uelis propterea multis argumentis deos esse docere uoluisti mihi enim unum sat erat ita nobis maioris nostros tradidisse sed tu auctoritates contemnis ratione pugnas patere igitur rationem meam cum tua ratione contendere adfers haec omnia argumenta cur dii sint remque mea sententia minime dubiam argumentando dubiam facis mandaui enim memoriae non numerum solum sed etiam ordinem argumentorum tuorum primum fuit cum caelum suspexissemus statim nos intellegere esse aliquod numen quo haec regantur ex hoc illud etiam aspice hoc sublime candens quem inuocant omnes iouem quasi uero quisquam nostrum istum potius quam capitolinum iouem appellet