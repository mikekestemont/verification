ambitus inerrabant nunc in orbem rotatum flexuosi nunc in obliquam seriem conexi et in quadratum patorem cuneati et in cateruae discidium separati at ubi discursus reciproci multinodas ambages tubae terminalis cantus explicuit aulaeo subducto et complicitis siparis scaena disponitur erat mons ligneus ad instar incliti montis illius quem uates homerus idaeum cecinit sublimi instructus fabrica consitus uirectis et uiuis arboribus summo cacumine de manibus fabri fonte manante fluuialis aquas eliquans capellae pauculae tondebant herbulas et in modum paridis phrigii pastoris barbaricis amiculis umeris defluentibus pulchre indusiatus adulescens aurea tiara contecto capite pecuarium simulabat magisterium adest luculentus puer nudus nisi quod ephebica chlamida sinistrum tegebat umerum flauis crinibus usquequaque conspicuus et inter comas eius aureae pinnulae colligatione simili sociatae prominebant quem caducaeum et uirgula mercurium indicabat is saltatorie procurrens malumque bracteis inauratum dextra gerens adulescenti qui paris uidebatur porrigit quid mandaret iuppiter nutu significans et protinus gradum scitule referens e conspectu facessit insequitur puella uultu honesta in deae iunonis speciem similis nam et caput stringebat diadema candida ferebat et sceptrum inrupit alia quam putares mineruam caput contecta fulgenti galea et oleaginea corona tegebatur ipsa galea clipeum attollens et hastam quatiens et qualis illa cum pugnat super has introcessit alia uisendo decore praepollens gratia coloris ambrosei designans uenerem qualis fuit uenus cum fuit uirgo nudo et intecto corpore perfectam formonsitatem professa nisi quod tenui pallio bombicino inumbrabat spectabilem pubem quam quidem laciniam curiosulus uentus satis amanter nunc lasciuiens reflabat ut dimota pateret flos aetatulae nunc luxurians aspirabat ut adhaerens pressule membrorum uoluptatem graphice liniaret ipse autem color deae diuersus in speciem corpus candidum quod caelo demeat amictus caerulus quod mari remeat iam singulas uirgines quae deae putabantur sui tutabantur comites iunonem quidem castor et pollux quorum capita cassides ouatae stellarum apicibus insignes contegebant sed et isti castores erant scaenici pueri haec puella uarios modulos iastia concinente tibia procedens quieta et inadfectata gesticulatione nutibus honestis pastori pollicetur si sibi praemium decoris addixisset sese regnum totius asiae tributuram at illam quam cultus armorum mineruam fecerat duo pueri muniebant proeliaris deae comites armigeri terror et metus nudis insultantes gladiis at pone tergum tibicen dorium canebat bellicosum et permiscens bombis grauibus tinnitus acutos in modum tubae saltationis agilis uigorem suscitabat haec inquieto capite et oculis in aspectu minacibus citato et intorto genere gesticulationis alacer demonstrabat paridi si sibi formae uictoriam tradidisset fortem tropaeisque bellorum inclitum suis adminiculis futurum uenus ecce cum magno fauore caueae in ipso meditullio scaenae circumfuso populo laetissimorum paruulorum dulce subridens constitit amoene illos teretes et lacteos puellos diceres tu cupidines ueros de caelo uel mari commodum inuolasse nam et pinnulis et sagittulis et habitu cetero formae praeclare congruebant et uelut nuptialis epulas obiturae dominae coruscis praelucebant facibus et influunt innuptarum puellarum decorae suboles hinc gratiae gratissimae inde horae pulcherrimae quae iaculis floris serti et soluti deam suam propitiantes scitissimum construxerant chorum dominae uoluptatum ueris coma blandientes iam tibiae multiforabiles cantus lidios dulciter consonant quibus spectatorum pectora suaue mulcentibus longe suauior uenus placide commoueri cunctantique lente uestigio et leniter fluctuante spinula et sensim adnutante capite coepit incedere mollique tibiarum sono delicatis respondere gestibus et nunc mite coniuentibus nunc acre comminantibus gestire pupulis et nonnunquam saltare solis oculis haec ut primum ante iudicis conspectum facta est nisu brachiorum polliceri uidebatur si fuisset deabus ceteris antelata daturam se nuptam paridi forma praecipuam suique consimilem tunc animo uolenti phrigius iuuenis malum quod tenebat aureum uelut uictoriae calculum puellae tradidit quid ergo miramini uilissima capita immo forensia pecora immo uero togati uulturii si toti nunc iudices sententias suas pretio nundinantur cum rerum exordio inter deos et homines agitatum iudicium corruperit gratia et originalem sententiam magni iouis consiliis electus iudex rusticanus et opilio lucro libidinis uendiderit cum totius etiam suae stirpis exitio sic hercules et aliud sequensque iudicium inter inclitos achiuorum duces celebratum uel cum falsis insimulationibus eruditione doctrinaque praepollens palamedes proditionis damnatur uirtute martia praepotenti praefertur ulixes modicus aiaci maximo quale autem et illud iudicium apud legiferos athenienses catos illos et omnis scientiae magistros nonne diuinae prudentiae senex quem sapientia praetulit cunctis mortalibus deus delphicus fraude et inuidia nequissimae factionis circumuentus uelut corruptor adulescentiae quam frenis cohercebat herbae pestilentis suco noxio peremptus est relinquens ciuibus ignominiae perpetuae maculam cum nunc etiam egregii philosophi sectam eius sanctissimam praeoptent et summo beatitudinis studio iurent in ipsius nomen sed nequis indignationis meae reprehendat impetum secum sic reputans ecce nunc patiemur philosophantem nobis asinum rursus unde decessi reuertar ad fabulam postquam finitum est illud paridis iudicium iuno quidem cum minerua tristes et iratis similes e scaena redeunt indignationem repulsae gestibus professae uenus uero gaudens et hilaris laetitiam suam saltando toto cum choro professa est tunc de summo montis cacumine per quandam latentem fistulam in excelsum prorumpit uino crocus diluta sparsimque defluens pascentis circa capellas odoro perpluit imbre donec in meliorem maculatae speciem canitiem propriam luteo colore mutarent iamque tota suaue fraglante cauea montem illum ligneum terrae uorago decepit ecce quidam miles per mediam plateam dirigit cursum petiturus iam populo postulante illam de publico carcere mulierem quam dixi propter multiforme scelus bestis esse damnatam meisque praeclaris nuptiis destinatam et iam torus genialis scilicet noster futurus accuratissime disternebatur lectus indica testudine perlucidus plumea congerie tumidus ueste serica floridus at ego praeter pudorem obeundi publice concubitus praeter contagium scelestae pollutaeque feminae metu etiam mortis maxime cruciabar sic ipse mecum reputans quod in amplexu uenerio scilicet nobis cohaerentibus quaecumque ad exitium mulieris bestia fuisset immissa non adeo uel prudentia sollers uel artificio docta uel abstinentia frugi posset prouenire ut adiacentem lateri meo laceraret mulierem mihi uero quasi indemnato et innoxio parceret ergo igitur non de pudore iam sed de salute ipsa sollicitus dum magister meus lectulo probe coaptando districtus inseruit et tota familia partim ministerio uenationis occupata partim uoluptario spectaculo adtonita meis cogitationibus liberum tribuebatur arbitrium nec magnopere quisquam custodiendum tam mansuetum putabat asinum paulatim furtiuum pedem proferens portam quae proxima est potitus iam cursu memet celerrimo proripio sexque totis passuum milibus perniciter confectis cenchreas peruado quod oppidum audit quidem nobilissimae coloniae corinthiensium adluitur autem aegaeo et saronico mari inibi portus etiam tutissimum nauium receptaculum magno frequentatur populo uitatis ergo turbulis et electo secreto litore prope ipsas fluctuum aspergines in quodam mollissimo harenae gremio lassum corpus porrectus refoueo nam et ultimam diei metam curriculum solis deflexerat et uespertinae me quieti traditum dulcis somnus oppresserat circa primam ferme noctis uigiliam experrectus pauore subito uideo praemicantis lunae candore nimio completum orbem commodum marinis emergentem fluctibus nanctusque opacae noctis silentiosa secreta certus etiam summatem deam praecipua maiestate pollere resque prorsus humanas ipsius regi prouidentia nec tantum pecuina et ferina uerum inanima etiam diuino eius luminis numinisque nutu uegetari ipsa etiam corpora terra caelo marique nunc incrementis consequenter augeri nunc detrimentis obsequenter imminui fato scilicet iam meis tot tantisque cladibus satiato et spem salutis licet tardam subministrante augustum specimen deae praesentis statui deprecari confestimque discussa pigra quiete laetus et alacer exurgo meque protinus purificandi studio marino lauacro trado septiesque summerso fluctibus capite quod eum numerum praecipue religionibus aptissimum diuinus ille pithagoras prodidit laetus et alacer deam praepotentem lacrimoso uultu sic adprecabar regina caeli siue tu ceres alma frugum parens originalis quae repertu laetata filiae uetustae glandis ferino remoto pabulo miti commonstrato cibo nunc eleusiniam glebam percolis seu tu caelestis uenus quae primis rerum exordiis sexuum diuersitatem generato amore sociasti et aeterna subole humano genere propagato nunc circumfluo paphi sacrario coleris seu phoebi soror quae partu fetarum medelis lenientibus recreato populos tantos educasti praeclarisque nunc ueneraris delubris ephesi seu nocturnis ululatibus horrenda proserpina triformi facie laruales impetus comprimens terraeque claustra cohibens lucos diuersos inerrans uario cultu propitiaris ista luce feminea conlustrans cuncta moenia et udis ignibus nutriens laeta semina et solis ambagibus dispensans incerta lumina quoquo nomine quoquo ritu quaqua facie te fas est inuocare tu meis iam nunc extremis aerumnis subsiste tu fortunam conlapsam adfirma tu saeuis exanclatis casibus pausam pacemque tribue sit satis laborum sit satis periculorum depelle quadripedis diram faciem redde me conspectui meorum redde me meo lucio ac si quod offensum numen inexorabili me saeuitia premit mori saltem liceat si non licet uiuere ad istum modum fusis precibus et adstructis miseris lamentationibus rursus mihi marcentem animum in eodem illo cubili sopor circumfusus oppressit necdum satis conixeram et ecce pelago medio uenerandos diis etiam uultus attollens emergit diuina facies ac dehinc paulatim toto corpore perlucidum simulacrum excusso pelago ante me constitisse uisum est eius mirandam speciem ad uos etiam referre conitar si tamen mihi disserendi tribuerit facultatem paupertas oris humani uel ipsum numen eius dapsilem copiam elocutilis facundiae subministrauerit iam primum crines uberrimi prolixique et sensim intorti per diuina colla passiue dispersi molliter defluebant corona multiformis uariis floribus sublimem destrinxerat uerticem cuius media quidem super frontem plana rutunditas in modum speculi uel immo argumentum lunae candidum lumen emicabat dextra laeuaque sulcis insurgentium uiperarum cohibita spicis etiam cerialibus desuper porrectis conspicua tunica multicolor bisso tenui pertexta nunc albo candore lucida nunc croceo flore lutea nunc roseo rubore flammida et quae longe longeque etiam meum confutabat optutum palla nigerrima splendescens atro nitore quae circumcirca remeans et sub dexterum latus ad umerum laeuum recurrens umbonis uicem deiecta parte laciniae multiplici contabulatione dependula ad ultimas oras nodulis fimbriarum decoriter confluctuabat per intextam extremitatem et in ipsa eius planitie stellae dispersae coruscabant earumque media semenstris luna flammeos spirabat ignes quaqua tamen insignis illius pallae perfluebat ambitus indiuiduo nexu corona totis floribus totisque constructa pomis adhaerebat iam gestamina longe diuersa nam dextra quidem ferebat aereum crepitaculum cuius per angustam lamminam in modum baltei recuruatam traiectae mediae paucae uirgulae crispante brachio trigeminos iactus reddebant argutum sonorem laeuae uero cimbium dependebat aureum cuius ansulae qua parte conspicua est insurgebat aspis caput extollens arduum ceruicibus late tumescentibus pedes ambroseos tegebant soleae palmae uictricis foliis intextae talis ac tanta spirans arabiae felicia germina diuina me uoce dignata est en adsum tuis commota luci precibus rerum naturae parens elementorum omnium domina saeculorum progenies initialis summa numinum regina manium prima caelitum deorum dearumque facies uniformis quae caeli luminosa culmina maris salubria flamina inferum deplorata silentia nutibus meis dispenso cuius numen unicum multiformi specie ritu uario nomine multiiugo totus ueneratur orbis inde primigenii phriges pessinuntiam deum matrem hinc autocthones attici cecropeiam mineruam illinc fluctuantes ciprii paphiam uenerem cretes sagittiferi dictinnam dianam siculi trilingues stigiam proserpinam eleusinii uetusti actaeam cererem iunonem alii bellonam alii hecatam isti rhamnusiam illi et qui nascentis dei solis inchoantibus et occidentis inclinantibus inlustrantur radiis aethiopes utrique priscaque doctrina pollentes aegiptii caerimoniis me propriis percolentes appellant uero nomine reginam isidem adsum tuos miserata casus adsum fauens et propitia mitte iam fletus et lamentationes omitte depelle maerorem iam tibi prouidentia mea inlucescit dies salutaris ergo igitur imperiis istis meis animum intende sollicitum diem qui dies ex ista nocte nascetur aeterna mihi nuncupauit religio quo sedatis hibernis tempestatibus et lenitis maris procellosis fluctibus nauigabili iam pelago rudem dedicantes carinam primitias commeatus libant mei sacerdotes id sacrum nec sollicita nec profana mente debebis opperiri nam meo monitu sacerdos in ipso procinctu pompae roseam manu dextera sistro cohaerentem gestabit coronam incunctanter ergo dimotis turbulis alacer continare pompam mea uolentia fretus et de proximo clementer uelut manum sacerdotis osculabundus rosis decerptis pessimae mihique iam dudum detestabilis beluae istius corio te protinus exue nec quicquam rerum mearum reformides ut arduum nam hoc eodem momento quo tibi uenio simul et ibi praesens quae sunt sequentia sacerdoti meo per quietem facienda praecipio meo iussu tibi constricti comitatus decedent populi nec inter hilares caerimonias et festiua spectacula quisquam deformem istam quam geris faciem perhorrescet uel figuram tuam repente mutatam sequius interpretatus aliquis maligne criminabitur plane memineris et penita mente conditum semper tenebis mihi reliqua uitae tuae curricula adusque terminos ultimi spiritus uadata nec iniurium cuius beneficio redieris ad homines ei totum debere quod uiues uiues autem beatus uiues in mea tutela gloriosus et cum spatium saeculi tui permensus ad inferos demearis ibi quoque in ipso subterraneo semirutundo me quam uides acherontis tenebris interlucentem stigiisque penetralibus regnantem campos elisios incolens ipse tibi propitiam frequens adorabis quodsi sedulis obsequiis et religiosis ministeriis et tenacibus castimoniis numen nostrum promerueris scies ultra statuta fato tuo spatia uitam quoque tibi prorogare mihi tantum licere sic oraculi uenerabilis fine prolato numen inuictum in se recessit nec mora cum somno protinus absolutus pauore et gaudio ac dein sudore nimio permixtus exurgo summeque miratus deae potentis tam claram praesentiam marino rore respersus magnisque imperiis eius intentus monitionis ordinem recolebam nec mora cum noctis atrae fugato nubilo sol exurgit aureus et ecce discursu religioso ac prorsus triumphali turbulae complent totas plateas tantaque hilaritudine praeter peculiarem meam gestire mihi cuncta uidebantur ut pecua etiam cuiusce modi et totas domos et ipsum diem serena facie gaudere sentirem nam et pruinam pridianam dies apricus ac placidus repente fuerat insecutus ut canorae etiam auiculae prolectatae uerno uapore concentus suaues adsonarent matrem siderum parentem temporum orbisque totius dominam blando mulcentes adfamine quid quod arbores etiam quae pomifera subole fecundae quaeque earum tantum umbra contentae steriles austrinis laxatae flatibus germine foliorum renidentes clementi motu brachiorum dulces strepitus obsibilabant magnoque procellarum sedato fragore ac turbido fluctuum tumore posito mare quietas adluuies temperabat caelum autem nubilosa caligine disiecta nudo sudoque luminis proprii splendore candebat ecce pompae magnae paulatim praecedunt anteludia uotiuis cuiusque studiis exornata pulcherrume hic incinctus balteo militem gerebat illum succinctum chlamide crepides et uenabula uenatorem fecerant alius soccis obauratis inductus serica ueste mundoque pretioso et adtextis capite crinibus incessu perfluo feminam mentiebatur porro alium ocreis scuto galea ferroque insignem e ludo putares gladiatorio procedere nec ille deerat qui magistratum fascibus purpuraque luderet nec qui pallio baculoque et baxeis et hircino barbitio philosophum fingeret nec qui diuersis harundinibus alter aucupem cum uisco alter piscatorem cum hamis induceret uidi et ursam mansuem quae cultu matronali sella uehebatur et simiam pilleo textili crocotisque phrigiis catamiti pastoris specie aureum gestantem poculum et asinum pinnis adglutinatis adambulantem cuidam seni debili ut illum quidem bellerophontem hunc autem diceres pegasum tamen rideres utrumque inter has oblectationes ludicras popularium quae passim uagabantur iam sospitatricis deae peculiaris pompa moliebatur mulieres candido splendentes amicimine uario laetantes gestamine uerno florentes coronamine quae de gremio per uiam qua sacer incedebat comitatus solum sternebant flosculis aliae quae nitentibus speculis pone tergum reuersis uenienti deae obuium commonstrarent obsequium et quae pectines eburnos ferentes gestu brachiorum flexuque digitorum ornatum atque obpexum crinium regalium fingerent illae etiam quae ceteris unguentis et geniali balsamo guttatim excusso conspargebant plateas magnus praeterea sexus utriusque numerus lucernis taedis cereis et alio genere facticii luminis siderum caelestium stirpem propitiantes simphoniae dehinc suaues fistulae tibiaeque modulis dulcissimis personabant eas amoenus lectissimae iuuentutis ueste niuea et cataclista praenitens sequebatur chorus carmen uenustum iterantes quod camenarum fauore sollers poeta modulatus edixerat quod argumentum referebat interim maiorum antecantamenta uotorum ibant et dicati magno sarapi tibicines qui per oblicum calamum ad aurem porrectum dexteram familiarem templi deique modulum frequentabant et plerique qui facilem sacris uiam dari praedicarent tunc influunt turbae sacris diuinis initiatae uiri feminaeque omnis dignitatis et omnis aetatis linteae uestis candore puro luminosi illae limpido tegmine crines madidos obuolutae hi capillum derasi funditus uerticem praenitentes magnae religionis terrena sidera aereis et argenteis immo uero aureis etiam sistris argutum tinnitum constrepentes et antistites sacrorum proceres illi qui candido linteamine cinctum pectoralem adusque uestigia strictim iniecti potentissimorum