iram uicisti at ego etiamsi talis ultio contigisset si me a nefario grassatore rei publicae non lingua sed dentibus uindicassem nihil tamen irae nihil uindictae praestiteram hoc et meis feci aestuant adhuc intra pectus sepulta uentribus nostris cognata uiscera et tumescere intus atque indignari uidentur et sera paenitentia redundant iam enim uacat nobis lugere iam cibos nostros efferimus residua cremamus nam cetera nobiscum sepelientur o fames inaudita in qua leuius est quod esurimus ignoscite tamen uiolati manes meorum hic uos adloquor ignoscite quod ora temerauimus quod ab homine desciuimus non ut infelicem animam sustineremus non ut inuisum spiritum produceremus fecimus una causa mortem distulimus quod si expirassemus idem timebamus et ego quidem me consumptis excuso qui mihi ipsi nisi irasci non possum at iste interim stat ut uidetis longa uia saginatus et satur atque habundans publico commeatu ad mentionem ciborum nostrorum plenum fastidio uultum trahit et exsangues ac pallidos ad calculum uocat quasi ego non confitear illum etiam nimium multum attulisse tam pauci s rari per uias interlucent et quamuis odio euersoris nostri euocatus e latebris suis populus subsellia non inplet pauci sceleribus pasti alienis mortibus salui quod uiuunt ipsi sibi rei graues aegra et tabida membra in publicum protulerunt hae sunt ciuitatis reliquiae quas uidetis sic tabuimus ut miseri nec uiuos habeamus nec mortuos hic est populus hae uires hae spes hae opes nisi tandem ad uadimonium legate uenisses non multorum dierum commeatum habebamus quo nunc tantum frumenti quo classem commeatu grauem multum hercule negotiatione tua actum est frumentum habeo populum non habeo nusquam prodest nusquam opus est iam licet uendas dum tu salutis publicae nundinator proximum quemque emptorem admittis dum aut funera nostra uendis aut scelera dum populo tuo fame moriente alienae ciuitati legatus es factus nos interim cibos ex malis inuenimus et fames se ipsa pauit et miseriae nostrae crudeles factae sunt patiamur te defendi si absolui saltem nos possumus haec nunc iudices ego solus queror ad me magis pertinent aliquid proprie passus sum non communem dolorem accusator habeo cum iudice quisquam in hac uindicta alteri cedit non publica inopia non totius populi una mendicitas fuit nisi quia funestas epulas et nefarios inuenimus cibos non putamus famem fuisse in omnes gentes in omnia uentura saecula proscripti sumus omnes haec prodigia narrabunt omnes execrabuntur nisi qui non credent famem ipsam infamauimus et quod miseris ultimum est miserationem quoque perdidimus adhuc tamen una defensio fuit quod uidebamur in haec omnia istius opera inpulsi si hic innocens est nostra culpa est etiamne publica mala narrabo et miseriis nostris conuicium faciam exibunt uerba subsequetur sermo non alligabitur lingua plane nihil non possumus exponamus ordinem cladis nostrae et simpliciter omnia indicentur decet ista nostro ore narrari sed nouimus et nimium meminimus iudex doceri non debet opinor reo indicanda sunt qui a malis publicis afuit qui hoc certe maximum debet patriae suae beneficium quod a fame solus dimissus est audi itaque audi frumentum istud quod lucri fecisti quanti nobis constet aliqui fortasse iudices miratur etiamsi huius feralis anni fructus cessauit quod tamen illa superior longi temporis beata fecunditas tabuerit et secum iste dubitat quid sit in causa cur ciuitas opulenta quondam nihil frumenti nisi in spe habuerit sic fit ubi uicinis ciuitatibus uendimus et undecumque offulsit lucrum sine respectu salus publica addicitur in uacuam possessionem fames uenit etiam si quid residui erat ut carius quidam uenderent ad annonae incendium suppressum est testor tamen conscientiam uestram non sumus questi quamdiu duplo emebamus non enim uulgaris illa labes frumenti fuit nec qualis alias ab agricolis accusari solet perfidia terrarum et ingratae messis inritus labor noua et inaudita abominanda lues quae nihil homini reliquit praeter hominem aut astricta citra conatum sata sub ipsis tabuere sulcis aut leui rore euocata radix in puluerem incurrit aut perustis torrido sole herbis moribunda seges palluit nullus imber sitientis soli puluerem tersit nulla super arentes campos saltem umbra nubium pependit calidi spirauere uenti maturitatem praecepit aestus etiam sicubi forte ieiunae herbae solum uicerant uanis tantum aristis spem fefellerunt et inanis culmos tristis agricola iactauit uentis nihil relicturis leuia queror prata exaruerunt perierunt frondes germina non exierunt nuda terra et rudes glebae et aridi fontes erant nisi haec omnia inter scientes dicerem poteram uideri falso questus de hoc anno quo tantum frumenti uendidimus utinam saltem nobis rudem uictum siluae ministrassent et carpere arbu sta concutere quercum legere fraga licuisset et quaecumque primi mortales ante traditos diuinitus mitiores cibos contra famem obiecerunt pestifer annus reliquisset non eram delicatus sed o tristis recordatio funesta necessitas nihil habuimus quo uiueremus praeter famem nec tamen in totum queri de numinibus possumus maria certe secunda experti si uoluisset seruare legatus diem quem illi felicitas temporis dederat potuit nobis frumentum bis adferre ut primum tanti mali sensus in ciuitatem percrebruit cum iam urgente inopia cotidie malum artius premeret et praesente fortuna peior tamen esset futuri metus apparuit nullum ex propinquo esse praesidium cum finitimas quoque ciuitates incendium nostrum adussisset erat quidem aliquid in uicino adhuc frumenti sed iam nemo uendebat ergo ut uidimus salutem publicam trans mare petendam se in curiam quisque cogunt ut arma bello ut aqua incendio inclamari publice solent ita uno quodam consensu non aetatibus exspectatis non honoribus pariter rettulimus probauimus decreuimus pedibus manibus r uimus in sententiam necessitatis nec ordo nos officiorum moratus est legationem multi pollicebantur nec innocentiae iste beneficio uel auctoritatis meritorumque respectu electus est una causa nos mouit quod se cito rediturum pollicebatur pecuniam sine numero infudimus frumentum sine modo mandauimus quantum potuisset adferret festinaret modo hoc una uoce supplices acclamabamus ac ne moraremur ne hoc quidem diu rogauimus una tantum uox fuit quam iste pro quodam praeiudicio amplexus est nihil agis adferendo frumentum si post illum diem ueneris nostris manibus legatum in nauem tulimus ac ne quid morae esset pro sua quisque portione etiam commeatum dedimus retinacula incidimus et litus ingressi classem publicis manibus inpulimus inde fugientia uela longo uisu prosecuti facilem emptionem secundos uentos placidum mare non secus ac si ipsi nauigaremus precati sumus quis credat hoc de tam miseris omnia a diis inpetrauimus scilicet unum superest ut pro aliena ciuitate uota soluenda sint cito peruenit cito emit cito rediit quo uoluit quid prodest expectare alia ciuitas prior est et sane religiosus legatus diem expectat nos interim coacta primo ex agris pecora diripuimus et ne uenturo saltem anno prospici posset non reliquimus qui ararent boues iam seruis fugas imperauimus iam procumbentes ante limina principum pauperes in ipsis precibus expirant plorantibus liberis legatum promittimus iam tantum sibi quisque cura est nihil tamen horum etiamnunc in inuidiam legati queror adhuc prior cursus est hactenus nostra mala tulimus in reliqua legatus nos uicarios dedit si quicquam tibi humani sanguinis superest nisi nimia saturitate alienae fortunae cogitatio excidit respice patriae casum respice grauissimam fortunam miseri te misimus expectant pallidi exsanguesque ciues tui et quicquid extremi spiritus adhuc superest spe tui trahitur figura tibi exesos uultus decrescentem populum iam praemortuas uires nec quicquam horum potes ignorare si quid tibi credimus fame laborantem ciuitatem uidisti festina dum supersunt quibus legationem renunties festina dum mori ultimum est frumento digni sumus quid in nos conuertis etiam alienae ciuitatis famem quatenus nobis computandum est propter te duplum mali tulimus tu supra frumentum publicum stertis et omnes maris circumuectus oras litora portusque cognoscis tu inter duas ciuitates fatorum arbiter alienae conditor tuae euersor salutem nostram peregrinis admetiris et secunda tempestate in patriam ferente contrarios uentos exoptas nos per arentes effusi campos morientium herbarum omnes radices uellimus eo quidem fortius ut si fieri possit in uenenum incidamus subeuntes insolitis cibis et sicubi forte uberius paulo pabulum contigit de pascuis rixa est amaros fruticum cortices et ramorum male arentium pallidas frondes decerpimus morbidi nam quicquid fames coegit corpus admisit iam passim moriuntur et pestilentium more pecudum subinde aliquis ex populo in ipsis pascuis procumbit crebrior cotidie interitus et latior strages et me miserum iam fames desinit quos tester deos superosne quos per tantum nefas fugauimus an inferos quos nobis permiscuimus an nostram malam conscientiam omnia nos ante fecisse quae nemo praeter nos fecit pecora cecidimus campos euolsimus siluas destruximus nouissime nihil relictum est praeter esurientes et mortuos si qua est fides libenter hanc partem accusationis subinde differo adeo ubi tantum nefas narrandum est etiam exigua temporum lucra sectari libet at necesse est reo indicare qui a malis publicis afuit quam multis non ad diem uenerit ignoscite dii hominesque sceleri quidem ultimo sed tamen quod fecisse miserrimum est non habitant una pudor et fames et cum semel intrarit inpotens domina feras etiam et ingentes beluas subigit terram morientes momorderunt memetipsum si nil fuisset aliud comedissem sed confitendum est legati beneficio non defuit postquam omnem patientiam uicerat ignea fames postquam spes quoque quae miseris ultima est omnis abierat et frumentum totiens sibi frustra promissum animus iam ne cupere quidem audebat subiit furor et alienatio mentis et tota sui arbitrii fames facta est animus malis deriguerat os insolitis cibis stupebat feris inuidere coepimus primo tamen furtim et intra suas quisque latebras admisit hoc monstrum et si paulo citius uenisses potuisset hoc negari si quid ex strage corporum defuerat sepultum putabamus nec tamen indicauit quisquam nec deprehendit aliquis nemo ut hoc faceret exemplo inpulsus est se quisque docuit omnes scire coepimus postquam omnes fecimus quotiens tamen antequam inciperem in portum cucurri quamdiu in altum intentus si quae essent in conspectu naues oculos fatigaui tibi legate tempus differre facile est qui tuam tantum partem non uendidisti tu quem hebeas diem uideris ego septimum expectare non possum ergo rabidi supra cadauera incubuimus et clausis oculis quasi uisus conscientia acerbior esset tota corpora morsibus consumpsimus subit interim horror ex facto et taedium ac detestatio sui et planctus sed cum ab infaustis fugimus cibis urit iterum fames et quod modo ex ore proiecimus colligendum est nunc mihi illa foeda uidentur nunc abominanda laceri artus et nudata ossa et abrepta cute intus cauum pectus nunc occurrunt effusa praecordia et liuidae carnes et expressum dentibus tabum et exhaustae ossibus medullae quantulum enim corporis fames relinquebat nunc illud horreo tempus si quando aut manus incidit aut facies aut aliquid denique quod hominem propria nota signat nunc cibi succurrunt quos inponere in mensam non ausus sum confitendum est enim deuorauimus homines et quidem auide qui diu nihil ederamus et tamen coepisse difficillimum fuit postquam ius factum est postquam nemo erat in ciuitate quem confiteri puderet tum uero iam in posterum prospicimus et funera horreis condimus retro aguntur exequiae aut circa corpora aut ad rogos pugna est heres cadauer cernit nouum et incredibile nisi nossemus monstrum habuimus sine rogis pestilentiam mortium ratio non constitit perisse ciues scio tantum quia inter uiuentes non uideo aegri adsidentes timebant et labentem animam a supremis domesticorum o s culis reducebant primo tamen nihil rogabant suos nisi tantum sepulturam ut maior urgere necessitas coepit beneficium factum est expectare dum moritur nemo adeo adfinis fuit nemo tam coniunctus quem pietas abstineret nostros comedimus nostros nam si alienos uellemus nemo audebat cedebat nihil est tamen quod indignari uelitis narraui uobis lucrum uestrum frumentum duplo uendidimus et callidissimus legatus uicinae ciuitati inposuit plena nunc horrea bonae rationes onustae naues sunt et quo magis gaudeamus tanto bono pauci sumus nam quod ad temporis excusationem pertinet nihil est opinor quod aestuet aliquis fames in desertum non incidit populum nec sane fuit cur festinaret etiam nunc expectare poteramus sola est nostra ciuitas quae fame perire non possit dissimulaturum me putatis istius patrocinia confiteor uenit ad ultimum diem adtulit frumentum gratulemur quod iam nulla ciuitas fame laborat o si uires sufficerent latera durarent aliquid ex aridis diu faucibus residuae uocis exiret quanta indignatione opus erat ubi pro omnibus dolendum est quod cum si uniuersi qui adsumus proclamemus haec tota contio in unam uocem consentiat non esset tamen futura par crimini inuidia ut omnes accusemus quota pars queritur secum quisque reputet quae tulerit quid admiserit plane immanis belua est et non tantum necessitatis causa per nefas pastus qui quod comederit hominem non irascitur succurrite dolor et seri uomitus et ultrix paenitentia ades longi ieiunii imperiosa necessitas et uos intus inplicitae si quid potestis admonete animae et a ferali uentre prorumpite dum commissum nefas deuoto capite expiamus et quasi lustrata urbe feralem uictimam uiolatis manibus mittimus decent nos tales hostiae in iudicium perduxi publicum scelus et infamatae ciuitati quaero uelamentum nemo non commisit aliquid habetis tamen si uultis unum et pro omnibus nocentem rei publicae laesae accuso mirari uos certum habeo cum ciuitas tota consumpta sit cum populus in se tabuerit hanc uerbi segnitiam quo perstricta tantummodo patria et leuiter quod aiunt manu offensa intellegi possit sed ferenda est ut in ceteris haec quoque rerum naturae iniuria quod non tam inmanibus factis paria uerba accommodauit et fames nostra fames dicitur et cibi nostri cibi uocantur et res publica nunc laesa nec scilicet nisi peracto legitimo ordine reus non punietur omnia rogo scrupulose agantur uidete ut iure irascamur qui contra ius uiximus immo etiam si libet defensionem audiamus etiam nunc nos moretur neget laesam rem publicam quia plus quam laesa est non enim discussos alicuius operis angulos nec recisas lucorum frondes nec publicarum aedium dispersos parietes obicimus ac si uidebitur adiciet forsitan non esse rem publicam quae perierit id enim superest ut iam hoc nomen extinctum audiamus procedet eo usque fortasse ut esurisse nos neget non infitior autem parum proprie hoc legis uerbo nefas istius signari non posse maiores enim ne laedi quidem rem publicam impune uoluerunt ideoque existimo etiam hoc esse comprehensum nemo autem uerebatur ne absolui posset crimen lege maius quid quod actionem rei publicae laesae temptat in legem male gestae legationis deflectere eligit reus crimen hoc est noxius crucem optat non sustineo iudices in tanto animi motu argumenta conquirere nec impetus irae meae in digitos descendit hoc tamen scio non cadit in formulam publicus dolor nec si adeo iudicibus quid passi sint exciderit ut has ferant cauillationes non diluentis crimen sed differentis populus quoque inpunitum nefas sine lapidibus praeteribit non praescribes accusare te male gestae legationis possum age porro si occisos obiecero homines non tu es causa mortium si uiolata sepulcra non propter te rogos fraudauimus sed legatus fuisti quod tamen ipsum quid est aliud quam rem publicam tractare rem autem qui male agit ut arbitror laedit an existimas hanc legatis dari peccandi licentiam ut quaecumque scelera in eo officio commiserunt cum his omnibus hac una lege decidant o nimium inuidendam huius legationis condicionem si tibi et famem remisit et legem sed errauerim sane et quia nullum in foro nostro iudicium fuit desuetudine ipsa iura exciderint quomodo legem meam effugis nam nisi malis stupeo duo sunt omnino quae in eiusmodi crimine quaeri soleant an laesa sit res publica an ab eo qui arguitur laesa in quibus si quid tibi fiduciae fuisset non a criminibus crimina appellares nec ad alteram poenam transfugeres sed te ab hac quae intenditur tuereris dico laesam esse rem publicam oratione hic opus est aut reliquorum more accusatorum hoc nunc mihi quaerendum quomodo res uerbis adgrauetur adeo infirma est calamitatium memoria quae si posset excidere non tamen narranda uobis sed ostendenda erat ruina publica agedum si uidetur extra portas prospicite squalida arua et spinis obsitas segetes et semesos arborum truncos uiduis cultore agris