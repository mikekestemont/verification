theatro suo minor cum illam arcem omnium turpitudinum extruxisset ueritus quandoque memoriae suae censoriam animaduersionem ueneris aedem superposuit et ad dedicationem edicto populum uocans non theatrum sed ueneris templum nuncupauit cui subiecimus inquit gradus spectaculorum ita damnatum et damnandum opus templi titulo praetexuit et disciplinam superstitione delusit sed ueneri et libero conuenit duo ista daemonia conspirata et coniurata inter se sunt ebrietatis et libidinis itaque theatrum ueneris liberi quoque domus est nam et alios ludos scaenicos liberalia proprie uocabant praeterquam libero deuotos quae sunt dionisia penes graecos etiam a libero institutos et est plane in artibus quoque scaenicis liberi et ueneris patrocinium quae priuata et propria sunt scaenae de gestu et corporis flexu mollitiam ueneri et libero immolant illi per sexum illi per luxum dissolutis quae uero uoce et modis et organis et litteris transiguntur apollines et musas et mineruas et mercurios mancipes habent oderis christiane quorum auctores non potes non odisse iam nunc uolumus suggerere de artibus et de his quorum auctores in nominibus exsecramur scimus nihil esse nomina mortuorum sicut nec ipsa simulacra eorum sed non ignoramus qui sub istis nominibus et institutis simulacris operentur et gaudeant et diuinitatem mentiantur nequam spiritus scilicet daemones uidemus igitur etiam artes eorum honoribus dicatas esse qui nomina incolunt auctorum earum nec ab idololatria uacare quarum institutores etiam propterea dei habentur immo quod ad artes pertinet altius praescripsisse debemus daemonas ab initio prospicientes sibi inter cetera idololatriae etiam spectaculorum inquinamenta quibus hominem a domino auocarent et suo honori obligarent eiusmodi quoque artium ingenia inspirasse neque enim ab aliis procuratum fuisset quod ad illos peruenturum esset nec per alios tunc homines edidissent quam per ipsos in quorum nominibus et imaginibus et historiis fallaciam consecrationis sibi negotium acturae constituerunt ut ordo peragatur ineamus etiam agonum retractatum origo istis de ludorum propinquitate est inde et ipsi sacri uel funebres instituti aut deis nationum aut mortuis fiunt perinde tituli olimpia ioui quae sunt romae capitolina item herculi nemea neptuno isthmia ceteri mortuorum uarii agones quid ergo mirum si uel apparatus agonum idololatria conspurcat de coronis profanis de sacerdotalibus praesidibus de collegiariis ministris de ipso postremo boum sanguine ut de loco suppleam et de loco communi pro collegio artium musicarum et minerualium et apollinarium etiam martialium per duellum per tubam in stadio circum aemulantur quod utique templum est et ipsum eius idoli cuius sollemnitates agit sed et gimnicas artes castorum et herculum et mercuriorum disciplinae prodiderunt superest illius insignissimi spectaculi ac receptissimi recognitio munus dictum est ab officio quoniam officium etiam muneris nomen est officium autem mortuis hoc spectaculo facere se ueteres arbitrabantur posteaquam illud humaniore atrocitate temperauerunt nam olim quoniam animas defunctorum humano sanguine propitiari creditum erat captiuos uel mali status seruos mercati in exequiis immolabant postea placuit impietatem uoluptate adumbrare itaque quos parauerant armis quibus tunc et qualiter poterant eruditos tantum ut occidi discerent mox edicto die inferiarum apud tumulos erogabant ita mortem homicidiis consolabantur haec muneri origo sed panlatim prouecti ad tantam gratiam ad quantam et crudelitatem quia ferarum uoluptati satis non fiebat nisi et feris humana corpora dissiparentur quod ergo mortuis litabatur utique parentationi deputabatur quae species proinde idololatria est quoniam et idololatria parentationis est species tam haec quam illa mortuis ministrat in mortuorum autem idolis daemonia consistunt ut et titulos considerem licet transierit hoc genus editionis ab honoribus mortuorum ad honores uiuentium quaesturas dico et magistratus et flaminia et sacerdotia cum tamen nominis dignitas idololatriae crimine teneatur necesse est quicquid dignitatis nomine administratur communicet etiam maculas eius a qua habet causas idem de apparatibus interpretabimur in ipsorum honorum suggestu deputandis quod purpurae quod fasces quod uittae quod coronae quod denique contiones et edicta et pultes pridianae sine pompa diaboli sine inuitatione daemonum non sunt quid ergo de horrendo loco perorem quem nec periuria sustinent pluribus enim et asperioribus nominibus amphitheatrum consecratur quam capitolium omnium daemonum templum est tot illic immundi spiritus considunt quot homines capit ut et de artibus concludam martem et dianam utriusque ludi praesides nouimus satis opinor impleuimus ordinem quot et quibus modis spectacula idololatrian committant de originibus de titulis de apparatibus de locis de artificiis quo certi simus nulla ex parte competere nobis ea qui bis idolis renuntiamus non quod idolum sit aliquid ut apostolus ait sed quoniam quae faciunt daemoniis faciunt consistentibus scilicet in consecrationibus idolorum siue mortuorum siue ut putant deorum propterea igitur quoniam utraque species idolorum condicionis unius est dum mortui et dei unum sunt utraque idololatria abstinemus nec minus templa quam monumenta despuimus neutram aram nouimus neutram effigiem adoramus non sacrificamus non parentamus sed neque de sacrificio et parentato edimus quia non possumus cenam dei edere et cenam daemoniorum si ergo gulam et uentrem ab inquinamentis liberamus quanto magis augustiora nostra et aures et oculos ab idolothitis et necrothitis uoluptatibus abstinemus quae non intestinis transiguntur sed in ipso spiritu et anima digeruntur quorum munditia magis ad deum pertinet quam intestinorum nunc interposito nomine idololatriae quod solum subiectum sufficere debet ad abdicationem spectaculorum alia iam ratione tractemus ex abundanti propter eos maxime qui sibi blandiuntur quod non nominatim abstinentia ista praescripta sit quasi parum etiam de spectaculis pronuntietur cum concupiscentiae saeculi damnantur nam sicut pecuniae uel dignitatis uel gulae uel libidinis uel gloriae ita et uoluptatis concupiscentia est species autem uoluptatis etiam spectacula opinor generaliter nominatae concupiscentiae continent in se et uoluptates aeque generaliter intellectae uoluptates specialiter et in spectacula disseruntur ceterum rettulimus supra de locorum condicione quod non per semetipsa nos inquinent sed per ea quae illic geruntur per quae simul inquinamentum combiberunt tunc etiam in alteros respuunt uiderit ergo ut diximus principalis titulus idololatria reliquas ipsarum rerum qualitates contrarias dei omnes feramus deus praecepit spiritum sanctum utpote pro naturae suae bono tenerum et delicatum tranquillitate et lenitate et quiete et pace tractare non furore non bile non ira non dolore inquietare huic quomodo cum spectaculis poterit conuenire omne enim spectaculum sine concussione spiritus non est ubi enim uoluptas ibi et studium per quod scilicet uoluptas sapit ubi studium ibi et aemulatio per quam studium sapit porro et ubi aemulatio ibi et furor et bilis et ira et dolor et cetera ex his quae cum his non conpetunt disciplinae nam et si qui modeste et probe spectaculis fruitur pro dignitatis uel aetatis uel etiam naturae suae condicione non tamen immobilis animi est et sine tacita spiritus passione nemo ad uoluptatem uenit sine affectu nemo affectum sine casibus suis patitur ipsi casus incitamenta sunt affectus ceterum si cessat affectus nulla est uoluptas et est reus iam ille uanitatis eo conueniens ubi nihil consequitur puto autem etiam uanitas extranea est nobis quid quod et ipse se iudicat inter eos positus quorum se similem nolens utique detestatorem confitetur nobis satis non est si ipsi nihil tale facimus nisi et talia factitantibus non conferamur si furem inquit uidebas concurrebas cum eo utinam ne in saeculo quidem simul cum illis moraremur sed tamen in saecularibus separamur quia saeculum dei est saecularia autem diaboli cum ergo furor interdicitur nobis ab omni spectaculo auferimur etiam a circo ubi proprie furor praesidet aspice populum ad id spectaculum iam cum furore uenientem iam tumultuosum iam caecum iam de sponsionibus concitatum tardus est illi praetor semper oculi in urna eius cum sortibus uolutantur dehinc ad signum anxii pendent unius dementiae una uox est cognosce dementiam de uanitate misit dicunt et nuntiant inuicem quod simul ab omnibus uisum est teneo testimonium caecitatis non uident missum quid sit mappam putant sed est diaboli ab alto praecipitati figura ex eo itaque itur in furias et animos et discordias et quicquid non licet sacerdotibus pacis inde maledicta conuicia sine iustitia odii etiam suffragia sine merito amoris quid enim suum consecuturi sunt qui illic agunt qui sui non sunt nisi forte hoc solum per quod sui non sunt de aliena infelicitate contristantur de aliena felicitate laetantur quicquid optant quicquid abominantur extraneum ab iis est ita et amor apud illos otiosus et odium iniustum an forsitan sine causa amare liceat quam sine causa odisse deus certe etiam cum causa prohibet odisse qui inimicos diligi iubet deus etiam cum causa maledicere non sinit qui maledicentes benedici praecipit sed circo quid amarius ubi ne principibus quidem aut ciuibus suis parcunt si quid horum quibus circus furit alicubi conpetit sanctis etiam in circo licebit si uero nusquam ideo nec in circo similiter impudicitiam omnem amoliri iubemur hoc igitur modo etiam a theatro separamur quod est priuatum consistorium impudicitiae ubi nihil probatur quam quod alibi non probatur ita summa gratia eius de spurcitia plurimum concinnata est quam atellanus gesticulatur quam mimus etiam per muliebres repraesentat sensum sexus et pudoris exterminans ut facilius domi quam scaenae erubescant quam denique pantomimus a pueritia patitur ex corpore ut artifex esse possit ipsa etiam prostibula publicae libidinis hostiae in scaena proferuntur plus miserae in praesentia feminarum quibus solis latebant perque omnis aetatis omnis dignitatis ora transducuntur locus stipes elogium etiam quibus opus non est praedicatur etiam taceo de reliquis quae in tenebris et in speluncis suis delitescere decebat ne diem contaminarent erubescat senatus erubescant ordines omnes ipsae illae pudoris sui interemptrices de gestibus suis ad lucem et populum expauescentes semel anno erubescunt quodsi nobis omnis impudicitia exsecranda est cur liceat audire quod loqui non licet cum etiam scurrilitatem et omne uanum uerbum indicatum a deo sciamus cur aeque liceat uidere quae facere flagitium est cur quae ore prolata communicant hominem ea per aures et oculos admissa non uideantur hominem communicare cum spiritui appareant aures et oculi nec possit mundus praestari cuius apparitores inquinantur habes igitur et theatri interdictionem de interdictione impudicitiae si et doctrinam saecularis litteraturae ut stultitiae apud deum deputatam aspernamur satis praescribitur nobis et de illis speciebus spectaculorum quae saeculari litteratura lusoriam uel agonisticam scaenam dispungunt quodsi sunt tragoediae et comoediae scelerum et libidinum auctrices cruentae et lasciuae impiae et prodigae nullius rei aut atrocis aut uilis commemoratio melior est quod in facto reicitur etiam in dicto non est recipiendum quodsi stadium contendas in scripturis nominari sane obtinebis sed quae in stadio geruntur indigna conspectu tuo non negabis pugnos et calces et colaphos et omnem petulantiam manus et quamcumque humani oris id est diuinae imaginis depugnationem non probabis usquam uanos cursus et iaculatus et saltus uaniores nusquam tibi uires aut iniuriosae aut uanae placebunt sed nec cura facticii corporis ut plasticam dei supergressa et propter graeciae otium altiles homines oderis et palaestrica diaboli negotium est primos homines diabolus elisit ipse gestus colubrina uis est tenax ad occupandum tortuosa ad obligandum liquida ad elabendum nullus tibi coronarum usus est quid de coronis uoluptates aucuparis exspectabimus nunc ut et amphitheatri repudium de scripturis petamus si saeuitiam si impietatem si feritatem permissam nobis contendere possumus eamus in amphitheatrum si tales sumus quales dicimur delectemur sanguine humano bonum est cum puniuntur nocentes quis hoc nisi nocens negabit et tamen innocentes de supplicio alterius laetari non oportet cum magis competat innocenti dolere quod homo par eius tam nocens factus est ut tam crudeliter impendatur quis autem mihi sponsor est nocentes semper uel ad bestias uel ad quodcumque supplicium decerni ut non innocentiae quoque inferatur aut ultione iudicantis aut infirmitate defensionis aut instantia quaestionis quam melius ergo est nescire cum mali puniuntur ne sciam et cum boni pereunt si tamen bonum sapiunt certe quidem gladiatores innocentes in ludum ueneunt ut publicae uoluptatis hostiae fiant etiam qui damnantur in ludum quale est ut de leuiore delicto in homicidas emendatione proficiant sed haec ethnicis respondi ceterum absit ut de istius spectaculi auersione diutius discat christianus quamquam nemo haec omnia plenius exprimere potest nisi qui adhuc spectat malo non implere quam meminisse quam uana igitur immo desperata argumentatio eorum qui sine dubio tergiuersatione amittendae uoluptatis optendunt nullam eius abstinentiae mentionem specialiter uel localiter in scripturis determinari quae directo prohibeat eiusmodi conuentibus inseri seruum dei nouam proxime defensionem suauiludii cuiusdam audiui sol inquit immo ipse etiam deus de caelo spectat nec contaminatur sane sol et in cloacam radios suos defert nec inquinatur utinam autem deus nulla flagitia hominum spectaret ut omnes iudicium euaderemus sed spectat et latrocinia spectat et falsa et adulteria et fraudes et idololatrias et spectacula ipsa et idcirco ergo nos non spectabimus ne uideamur ab illo qui spectat omnia comparas homo reum et iudicem reum qui quia uidetur reus est iudicem qui quia uidet iudex est numquid ergo et extra limites circi furori studemus et extra cardines theatri impudicitiae intendimus et insolentiae extra stadium et immisericordiae extra amphitheatrum quoniam deus etiam extra cameras et gradus et apulias oculos habet erramus nusquam et numquam excusatur quod deus damnat nusquam et numquam licet quod semper et ubique non licet haec est ueritatis integritas et quae ei debetur disciplinae plenitudo et aequalitas timoris et fides obsequii non inmutare sententiam nec uariare iudicium non potest aliud esse quod uere quidem est bonum seu malum omnia autem penes ueritatem dei fixa sunt ethnici quos penes nulla est ueritatis plenitudo quia nec doctor ueritatis deus malum et bonum pro arbitrio et libidine interpretantur alibi bonum quod alibi malum et alibi malum quod alibi bonum sic ergo euenit ut qui in publico uix necessitate uesicae tunicam leuet idem in circo aliter non exuat nisi totum pudorem in faciem omnium intentet ut et qui filiae uirginis ab omni spurco uerbo aures tuetur ipse eam in theatrum ad illas uoces gesticulationesque deducat et qui in plateis litem manu agentem aut compescit aut detestatur idem in stadio grauioribus pugnis suffragium ferat et qui ad cadauer hominis communi lege defuncti exhorret idem in amphitheatro derosa et dissipata et in suo sanguine squalentia corpora patientissimis oculis desuper incumbat immo qui propter homicidae poenam probandam ad spectaculum ueniat idem gladiatorem ad homicidium flagellis et uirgis compellat inuitum et qui insigniori cuique homicidae leonem poscit idem gladiatori atroci petat rudem et pilleum praemium conferat illum uero confectum etiam oris spectaculo repetat libentius recognoscens de proximo quem uoluit occidere de longinquo tanto durior si non uoluit quid mirum inaequata ista hominum miscentium et commutantium statum boni et mali per inconstantiam sensus et iudicii uarietatem etenim ipsi auctores et administratores spectaculorum quadrigarios scaenicos xisticos arenarios illos amatissimos quibus uiri animas feminae autem illis etiam corpora sua substernunt propter quos se in ea committunt quae reprehendunt ex eadem arte qua magnifaciunt deponunt et deminuunt immo manifeste damnant ignominia et capitis minutione arcentes curia rostris senatu equite ceterisque honoribus omnibus simul et ornamentis quibusdam quanta peruersitas amant quos multant depretiant quos probant artem magnificant artificem notant quale iudicium est ut ob ea quis offuscetur per quae promeretur immo quanta confessio est malae rei cuius auctores cum acceptissimi sint sine nota non sunt cum igitur humana recordatio etiam obstrepente gratia uoluptatis damnandos eos censeat ademtis bonis dignitatum in quendam scopulum famositatis quanto magis diuina iustitia in eiusmodi artifices animaduertit an deo placebit auriga ille tot animarum inquietator tot furiarum minister tot statuum ut sacerdos coronatus uel coloratus ut leno quem curru rapiendum diabolus aduersus elian exornauit placebit et ille qui uoltus suos nouacula mutat infidelis erga faciem suam quam non contentus saturno et isidi et libero proximam facere insuper contumeliis alaparum sic obicit tamquam de praecepto domini ludat docet scilicet et diabolus uerberandam maxillam patienter offerre sic et tragoedos cothurnis extulit quia nemo