spiritus hoc est diuinitatis subsistere negant his niti dictorum dominicorum professionibus solent quid me dicis bonum nemo est bonus nisi unus deus luc xuiii ut cum dici se bonum coarguat et non nisi bonum deum unum esse testetur et extra bonitatem dei sit qui bonus est et in dei non sit ueritate qui unus est quibus dictis etiam haec ad impietatis suae argumenta connectunt haec est autem uita aeterna ut cognoscant te solum uerum deum et quem misisti iesum christum ioan xuii ut solum uerum deum confessus patrem nec uerus ipse nec deus sit quia solius dei ueri exceptio significatae proprietatis non excedat auctorem non ambigue autem hoc ab eo dictum esse intelligendum quia idem dixerit non potest filius facere ab se quidquam nisi quod uiderit patrem facientem ioan u ut cum nihil nisi de exemplo operis possit operari naturae in eo intelligatur infirmitas quia nequaquam sit omnipotentiae comparandum quod alienae operationis subiectum est necessitati et ratio intelligentiae hoc suadeat in omnibus a se posse et non posse differre differre autem eo usque ut de patre deo haec ita professus sit pater maior me est ioan xiu et cesset in professione absoluta aduersandi calumnia quia impiae uesaniae sit honorem ac naturam dei tribuere abnuenti omni autem modo in tantum eum a proprietate ueri dei abesse ut etiam testatus haec fuerit de die autem illa et hora nemo scit neque angeli in coelis neque filius nisi pater solus marci xiii ut cum filius nesciat quod pater solus sciat longe alienus sit nesciens a sciente quia natura ignorationi obnoxia non sit eius uirtutis et potestatis quae a dominatu ignorationis excepta sit argumentis respondetur haec itaque corrupto deprauatoque sensu impiissime ita intellecta esse monstrantes omnes dictorum causas ex his ipsis uel interrogationum uel temporum uel dispensationum generibus attulimus causis potius uerba subdentes non causas uerbis deputantes ut cum a se dissideat pater maior me est ioan xiu et ego et pater unum sumus ioan x neque idem sit nemo bonus est nisi unus deus luc xuiii et qui me uidit uidit et patrem intelligantur in singulis et dispensationum praedicationes et consciae potestatis naturalis professiones et cum idem sit dicti auctor utriusque demonstratis tamen uirtutibus generum singulorum naturarum singularum quae sunt in christo non pertineat ad contumeliam uerae diuinitatis quod ad sacramentum fidei euangelicae sub dispensatione et causae et temporis et natiuitatis et nominis praedicatur liber decimus quaedam scripturae uerba haereticis specie tenus fauentia decimi uero libri eadem est ratio quae fidei nam quia ex passionis genere et professione quaedam per stultae intelligentiae sensum ad contumeliam diuinae in domino iesu christo naturae uirtutisque rapuerunt ea ipsa demonstranda fuerunt et ab his impiissime intellecta esse et a domino ad protestationem uerae et perfectae in se maiestatis esse memorata namque his sibi dictis ut religiose impii sint blandiuntur tristis est anima mea usque ad mortem matth xxui ut longe a beatitudine atque incorruptione dei sit in cuius animam dominans metus tristitiae imminentis inciderit qui etiam usque ad hanc precem consternatus fuerit passionis necessitate pater si possibile est transeat calix iste a me ibidem et sine dubio timere uideretur perpeti quod ne pateretur orauerit quia patiendi trepidatio causam attulerit deprecandi in tantum uero infirmitatem eius obtinuerit uis doloris ut in ipso crucis tempore diceret deus deus meus quare me dereliquisti matth xxuii qui etiam usque ad querelam desolationis suae passionis acerbitate commotus auxilii inops paterni spiritum in hac uoce emiserit cum dixit pater commendo in manus tuas spiritum meum luc xxiii et exhalandi spiritus trepidatione turbatus tuendum hunc deo patri commendauerit quia commendationis necessitatem desperatio securitatis exegerit alia iis opponuntur sed stultissimi atque impiissimi homines non intelligentes nihil contrarium in rebus iisdem ab eodem dictum fuisse uerbis tantum inhaerentes causas ipsas dictorum reliquerunt nam cum longe multumque diuersum sit tristis est anima mea usque ad mortem matth xxui et amodo uidebitis filium hominis sedentem a dextris uirtutis ibidem neque idipsum sit pater si possibile est transeat calix iste a me ibidem et illud calicem quem dedit mihi pater meus non bibam eum ioan xuiii longeque diuersum sit deus deus meus quare me dereliquisti matt xxuii ab eo amen dico tibi hodie meum eris in paradiso luc xxiii multum quoque dissentiat pater commendo in manus tuas spiritum meum ibid et illud pater remitte illis quia quod faciunt nesciunt ibidem ad impietatem reciderunt diuinorum dictorum incapaces et cum non conueniat trepidationi et libertati festinationi et excusationi querelae et adhortationi diffidentiae et intercessioni diuinae professionis naturaeque immemores ad argumentum impietatis suae dispensationis gesta et dicta tenuerunt itaque nos demonstratis omnibus quae in sacramento et animae et corporis domini iesu christi sunt nihil inexploratum nihil tacitum dereliquimus sed dictorum omnium pacificam intelligentiam singulis quibusque causarum generibus coaptantes nec trepidare fiduciam nec euitare uoluntatem nec conqueri securitatem nec commendationem sui orantem aliis ueniam desiderasse monstrauimus fidem dictorum uniuersorum absoluta euangelici misterii praedicatione firmantes liber xi alia haereticorum argumenta refellit igitur quia desperatissimos homines ne ipsa quidem resurrectionis gloria intra religionis intelligentiam edoctos cohibuit sed aut per dignationis professionem impietatis suae arma sumpserunt aut sacramenti reuelationem ad dei contumeliam transtulerunt ut per id quod dictum est adscendo ad patrem meum et ad patrem uestrum ad deum meum et ad deum uestrum quia subiectio et infirmitatem subiecti protestetur et dominantis significet potestatem in his quoque cum summa religionis demonstratione tractandis liber undecimus occupatur etiam ex his ipsis dictis apostolicis demonstrans non modo non ad diuinitatis infirmitatem subiectionem proficere sed per eam ipsam supple subiectionem ueritatem dei quia ex deo sit natus ostendi et per id quod sibi ac nobis et pater pater est et deus deus est nobis multum acquiri et ei nihil detrahi cum scilicet homo natus et uniuersis carnis nostrae passionibus functus ad deum et patrem nostrum ut homo noster in deum glorificandus adscenderet liber xii arianam haeresim apertius expugnat filium dei ita natum esse ut semper fuerit quod autem in omni genere doctrinarum obseruari semper meminimus ut si qui diu tenui primum exercitatione longoque usu humilioris studii fuerint eruditi tum iam ad rerum ipsarum quibus imbuti sunt experimenta mittantur ut cum iam bene luserint bella militaturi in militiam protrahantur aut cum forenses lites scholaris materiae tentauerint tunc mittantur ad tribunalium pugnas aut cum in stagnis domesticis nauim nauta intrepidus instruxerit tunc magni et peregrini maris committatur procellis id ipsum nos in hac maxima et grauissima totius fidei intelligentia facere curauimus namque cum antea a leuibus initiis de natiuitate de nomine de diuinitate de ueritate fidem teneram imbuissemus ac leni profectu etiam usque ad euellendas omnes haereticorum occasiones legentium studia extulissemus tum eos iam ad ipsam palaestram gloriosi certaminis magnique produximus ut in quantum ad aeternae natiuitatis complectendam intelligentiam humana mens communis sensus opinione deficitur in tantum studiis diuinis ad sentienda ea quae ultra naturae nostrae opinionem sunt niterentur quaestionem hanc maxime dissoluentes quae saecularis sapientiae hebetudine inualescens de domino iesu ratione se putet dicere erat quando non erat et non fuit ante quam nasceretur et de non exstantibus factus est ut quia natiuitas eam uideatur afferre causam ut esset qui non erat et cum non exsisteret nasceretur per id quoque unigenitum deum sensui temporum subdant quasi uero non fuisse eum aliquando fides ipsa et ratio natiuitatis ostendat atque ideo ex eo quod non fuit natum esse dicant quia natiuitas praestet esse quod non fuit sed nos apostolicis atque euangelicis testimoniis semper patrem semper filium praedicantes non post aliqua deum omnium sed ante omnia esse docebimus neque incidere in eum irreligiosae huius intelligentiae temeritatem ut de non exstantibus nasceretur et non fuerit ante quam natus sit sed ita semper fuisse ut et natum praedicemus ita uero natum esse ut semper fuisse manifestemus sitque in eo non innascibilitatis exceptio sed natiuitatis aeternitas quia et natiuitas auctorem habeat neque careat aeternitate diuinitas exponuntur uerba dominus creauit me etc et quia dicti prophetici inscii et coelestis doctrinae imperiti sunt corrupto sensu ac proprietate sententiae creatum esse per id deum potius quam natum affirmare nituntur quia dictum est dominus creauit me in initium uiarum suarum in opera sua prou uiii ut sit ex communi creationum natura licet sit praestantior in genere creationis neque in eo sit gloria diuinae natiuitatis sed uirtus potentis creaturae uerum nos nihil nouum nihil extrinsecus praesumptum afferentes ipso illo sapientiae testimonio ueritatem dicti rationemque praestabimus neque ad natiuitatis diuinae et aeternae intelligentiam trahi posse quod in initium uiarum dei et in opera sit creatus quia non idem sit in haec creatum esse et ante omnia natum esse cum ubi natiuitatis significatio est sola natiuitatis professio est ubi uero creationis est nomen ibi causa eiusdem creationis anterior est et cum ante omnia sit nata sapientia tamen quia etiam in res aliquas sit creata non idipsum sit id quod ante omnia est et quod coepit esse post aliqua liber xii quae de spiritu sancto confitenda sunt aperit dehinc consequens uisum est creationis nomine a fide quae nobis de unigenito deo est repudiato ea quoque quae confessioni sancti spiritus congrua ac religiosa essent docere ut iam confirmatis longo anteriorum libellorum diligentique tractatu nihil de totius fidei absolutione deesset cum amotis uitiosarum praedicationum etiam de opinione sancti spiritus irreligiositatibus illaesum atque incontaminatum regenerantis trinitatis sacramentum intra definitionem salutarem apostolica atque euangelica auctoritas contineret neque iam per sensus humani sententiam spiritum dei inter creaturas quisquam auderet referre quem ad immortalitatis pignus et ad diuinae incorruptaeque naturae consortium sumeremus gratia ad recte scribendum necessaria imploratur ego quidem hoc uel praecipuum uitae meae officium debere me tibi pater omnipotens deus conscius sum ut te omnis sermo meus et sensus loquatur neque enim ullum aliud maius praemium hic ipse usus mihi a te concessus loquendi potest referre quam ut praedicando te tibi seruiat teque quod es patrem patrem scilicet unigeniti dei aut ignoranti saeculo aut neganti haeretico demonstret et in hoc quidem tantum uoluntatis meae professio est caeterum auxilii et misericordiae tuae munus orandum est ut extensa tibi fidei nostrae confessionisque uela flatu spiritus tui impleas nosque in cursum praedicationis initae propellas non enim nobis infidelis sponsionis istius auctor est dicens petite et dabitur uobis quaerite et inuenietis pulsate et aperietur uobis nos quidem inopes ea quibus egemus precabimur et in scrutandis prophetarum tuorum apostolorumque dictis studium peruicax afferemus et omnes obseratae intelligentiae aditus pulsabimus sed tuum est et oratum tribuere et quaesitum adesse et patere pulsatum torpemus enim quodam naturae nostrae pigro stupore et ad res tuas intelligendas intra ignorantiae necessitatem ingenii nostri imbecillitate cohibemur sed doctrinae tuae studia ad sensum nos diuinae cognitionis instituunt et ultra naturalem opinionem fidei obedientia prouehit exspectamus ergo ut trepidi huius coepti exordia incites et profectu accrescente confirmes et ad consortium uel prophetalis uel apostolici spiritus uoces ut dicta eorum non alio quam ipsi locuti sunt sensu apprehendamus uerborumque proprietates iisdem rerum significationibus exsequamur locuturi enim sumus quae ab iis in sacramento praedicata sunt te aeternum deum aeterni unigeniti dei patrem et unum te sine natiuitate et unum dominum iesum christum ex te natiuitatis aeternae non in deorum numerum ueritatis diuersitate referendum neque non ex te genitum qui deus unus es praedicandum neque aliud quam deum uerum qui ex te deo uero patre natus est confitendum tribue ergo nobis uerborum significationem intelligentiae lumen dictorum honorem ueritatis fidem et praesta ut quod credimus et loquamur scilicet ut contingat nobis unum te deum patrem et unum dominum iesum christum de prophetis atque apostolis cognoscentibus nunc aduersum negantes haereticos ita deum et te celebrare ne solum et eum praedicare ne falsum de ueritate trinitatis generatim et de singularum personarum dignitate et officio nominatim disserit ac primo quidem declarat hilarius tanti misterii notitiam in baptismo traditam sufficere tum de haeresum origine deque haereticis trinitatis fidem infestantibus pauca praelocutus ad scribendum de tam reconditis rebus inuitum se ac trementem adduci pluribus protestatur hinc ubi aperuit de patre quid sentiat uerbis rem ut est non satis explicari ostendit deinde quid sit quidue non sit filius exponit et arguit eos qui inique ferunt se generationis illius sacramentum capere non posse cum tot aliis in rebus etiam suis aequanimiter imperiti sint hanc uero inenarrabilem filii dei generationem sapientibus saeculi scribis legis et haereticis ignoratam diuina illius natura prius paucis demonstrata uerbis piscatoris explicat postea fidem scripturis fundatam commendans eam medicamento comparat medendis omnibus morbis idoneo idque confirmat allatis scripturae testimoniis quibus sabellii simul et hebionis arianorumque commenta debellantur non tacet quaedam de christo in scripturis memorari quae deo indigna uideantur sed in iis ipsis quae humani generis causa pertulisse narratur ostendit non deesse potestatis ac dignitatis signa quibus eum uere deum esse doceamur tandem spiritum sanctum existere a patre et filio distinctum probat et eorum scrupulum leuat qui hoc aut ignorant aut ambigunt quiaspiritus uoce patrem aut filium frequenter intelligi uideant praeterea demonstratur spiritus sancti diuina natura officium quam necessarium nobis sit illius donum quoue studio promerendum quod sufficiat trinitatis notitia in baptismo tradita sufficiebat credentibus dei sermo qui in aures nostras euangelistae testimonio cum ipsa ueritatis suae uirtute transfusus est cum dicit dominus euntes nunc docete omnes gentes baptizantes eos in nomine patris et filii et spiritus sancti docentes eos seruare omnia quaecumque mando uobis et ecce ego uobiscum sum omnibus diebus usque in consummationem saeculi quid enim in eo de sacramento salutis humanae non continetur aut quid est quod sit reliquum aut obscurum plena sunt omnia ut a pleno et a perfecto perfecta nam et uerborum significationem et efficientiam rerum et negotiorum ordinem et naturae intelligentiam comprehendunt baptizare iussit in nomine patris et filii et spiritus sancti id est in confessione et auctoris et unigeniti et doni auctor unus est omnium unus est enim deus pater ex quo omnia et unus unigenitus dominus noster iesus christus per quem omnia et unus spiritus donum in omnibus omnia ergo sunt suis uirtutibus ac meritis ordinata una potestas ex qua omnia una progenies per quam omnia perfectae spei munus unum nec deesse quidquam consummationi tantae reperietur intra quam sit in patre et filio et spiritu sancto infinitas in aeterno species in imagine usus in munere plura de ea disserere cogit haereticorum uitium sed compellimur haereticorum et blasphemantium uitiis illicita agere ardua scandere ineffabilia eloqui inconcessa praesumere et cum sola fide expleri quae praecepta sunt oporteret adorare uidelicet patrem et uenerari cum eo filium sancto spiritu abundare cogimur sermonis nostri humilitatem ad ea quae inenarrabilia sunt extendere et in uitium uitio coartamur alieno ut quae contineri religione mentium oportuissent nunc in periculum humani eloquii proferantur haeresis e scriptura perperam intellecta nascitur exstiterunt enim plures qui coelestium uerborum simplicitatem pro uoluntatis suae sensu non pro ueritatis ipsius absolutione susciperent aliter interpretantes quam dictorum uirtus postularet de intelligentia enim haeresis non de scriptura est et sensus non sermo fit crimen numquid corrumpi ueritas potest cum patris nomen auditur numquid natura filii non continetur in nomine numquid spiritus sanctus non erit qui nuncupatur neque enim in patre potest non esse quod pater est neque in filio deesse quod filius est neque in spiritu sancto non exstare quod sumitur sed homines mente peruersi omnia confundunt et implicant et usque ad naturae demutationem sensus sui peruersitate contendunt ut quod pater est patri adimant dum uolunt filio auferre quod filius est adimunt autem quando cum his non de natura