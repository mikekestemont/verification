me quia ludebam pila puer et eo ludo impediebar quominus celeriter discerem litteras quibus maior deformius luderem aut aliud faciebat idem ipse a quo uapulabam qui si in aliqua quaestiuncula a condoctore suo uictus esset magis bile atque inuidia torqueretur quam ego cum in certamine pilae a conlusore meo superabar et tamen peccabam domine deus ordinator et creator rerum omnium naturalium peccatorum autem tantum ordinator domine deus meus peccabam faciendo contra praecepta parentum et magistrorum illorum poteram enim postea bene uti litteris quas uolebant ut discerem quocumque animo illi mei non enim meliora eligens inoboediens eram sed amore ludendi amans in certaminibus superbas uictorias et scalpi aures meas falsis fabellis quo prurirent ardentius eadem curiositate magis magisque per oculos emicante in spectacula ludos maiorum quos tamen qui edunt ea dignitate praediti excellunt ut hoc paene omnes optent paruulis suis quos tamen caedi libenter patiuntur si spectaculis talibus impediantur ab studio quo eos ad talia edenda cupiunt peruenire uide ista domine misericorditer et libera nos iam inuocantes te libera etiam eos qui nondum te inuocant ut inuocent te et liberes eos commentari on audieram enim ego adhuc puer de uita aeterna promissa nobis per humilitatem domini dei nostri descendentis ad superbiam nostram et signabar iam signo crucis eius et condiebar eius sale iam inde ab utero matris meae quae multum sperauit in te uidisti domine cum adhuc puer essem et quodam die pressu stomachi repente aestuarem paene moriturus uidisti deus meus quoniam custos meus iam eras quo motu animi et qua fide baptismum christi tui dei et domini mei flagitaui a pietate matris meae et matris omnium nostrum ecclesiae tuae et conturbata mater carnis meae quoniam et sempiternam salutem meam carius parturiebat corde casto in fide tua iam curaret festinabunda ut sacramentis salutaribus initiarer et abluerer te domine iesu confitens in remissionem peccatorum nisi statim recreatus essem dilata est itaque mundatio mea quasi necesse esset ut adhuc sordidarer si uiuerem quia uidelicet post lauacrum illud maior et periculosior in sordibus delictorum reatus foret ita iam credebam et illa et omnis domus nisi pater solus qui tamen non euicit in me ius maternae pietatis quominus in christum crederem sicut ille nondum crediderat nam illa satagebat ut tu mihi pater esses deus meus potius quam ille et in hoc adiuuabas eam ut superaret uirum cui melior seruiebat quia et in hoc tibi utique id iubenti seruiebat rogo te deus meus uellem scire si tu etiam uelles quo consilio dilatus sum ne tunc baptizarer utrum bono meo mihi quasi laxata sint lora peccandi an non laxata sunt unde ergo etiam nunc de aliis atque aliis sonat undique in auribus nostris sine illum faciat nondum enim baptizatus est et tamen in salute corporis non dicimus sine uulneretur amplius nondum enim sanatus est quanto ergo melius et cito sanarer et id ageretur mecum meorum meaque diligentia ut recepta salus animae meae tuta esset tutela tua qui dedisses eam melius uero sed quot et quanti fluctus impendere temptationum post pueritiam uidebantur nouerat eos iam illa mater et terram per eos unde postea formarer quam ipsam iam effigiem committere uolebat in ipsa tamen pueritia de qua mihi minus quam de adulescentia metuebatur non amabam litteras et me in eas urgeri oderam et urgebar tamen et bene mihi fiebat nec faciebam ego bene nec qui me urgebant bene faciebant sed bene mihi fiebat abs te deus meus illi enim non intuebantur quo referrem quod me discere cogebant praeterquam ad satiandas insatiabiles cupiditates copiosae inopiae et ignominiosae gloriae tu uero cui numerati sunt capilli nostri errore omnium qui mihi instabant ut discerem utebaris ad utilitatem meam meo autem qui discere nolebam utebaris ad poenam meam qua plecti non eram indignus tantillus puer et tantus peccator ita de non bene facientibus tu bene faciebas mihi et de peccante me ipso iuste retribuebas mihi iussisti enim et sic est ut poena sua sibi sit omnis inordinatus animus quid autem erat causae cur graecas litteras oderam quibus puerulus imbuebar ne nunc quidem mihi satis exploratum est adamaueram enim latinas non quas primi magistri sed quas docent qui grammatici uocantur nam illas primas ubi legere et scribere et numerare discitur non minus onerosas poenalesque habebam quam omnes graecas unde tamen et hoc nisi de peccato et uanitate uitae qua caro eram et spiritus ambulans et non reuertens nam utique meliores quia certiores erant primae illae litterae quibus fiebat in me et factum est et habeo illud ut et legam si quid scriptum inuenio et scribam ipse si quid uolo quam illae quibus tenere cogebar aeneae nescio cuius errores oblitus errorum meorum et plorare didonem mortuam quia se occidit ab amore cum interea me ipsum in his a te morientem deus uita mea siccis oculis ferrem miserrimus quid enim miserius misero non miserante se ipsum et flente didonis mortem quae fiebat amando aenean non flente autem mortem suam quae fiebat non amando te deus lumen cordis mei et panis oris intus animae meae et uirtus maritans mentem meam et sinum cogitationis meae non te amabam et fornicabar abs te et fornicanti sonabat undique euge euge amicitia enim mundi huius fornicatio est abs te et euge euge dicitur ut pudeat si non ita homo sit et haec non flebam et flebam didonem extinctam ferroque extrema secutam sequens ipse extrema condita tua relicto te et terra iens in terram et si prohiberer ea legere dolerem quia non legerem quod dolerem tali dementia honestiores et uberiores litterae putantur quam illae quibus legere et scribere didici sed nunc in anima mea clamet deus meus et ueritas tua dicat mihi non est ita non est ita melior est prorsus doctrina illa prior nam ecce paratior sum obliuisci errores aeneae atque omnia eius modi quam scribere et legere at enim uela pendent liminibus grammaticarum scholarum sed non illa magis honorem secreti quam tegimentum erroris significant non clament aduersus me quos iam non timeo dum confiteor tibi quae uult anima mea deus meus et adquiesco in reprehensione malarum uiarum mearum ut diligam bonas uias tuas non clament aduersus me uenditores grammaticae uel emptores quia si proponam eis interrogans utrum uerum sit quod aenean aliquando carthaginem uenisse poeta dicit indoctiores nescire se respondebunt doctiores autem etiam negabunt uerum esse at si quaeram quibus litteris scribatur aeneae nomen omnes mihi qui haec didicerunt uerum respondent secundum id pactum et placitum quo inter se homines ista signa firmarunt item si quaeram quid horum maiore uitae huius incommodo quisque obliuiscatur legere et scribere an poetica illa figmenta quis non uideat quid responsurus sit qui non est penitus oblitus sui peccabam ergo puer cum illa inania istis utilioribus amore praeponebam uel potius ista oderam illa amabam iam uero unum et unum duo duo et duo quattuor odiosa cantio mihi erat et dulcissimum spectaculum uanitatis equus ligneus plenus armatis et troiae incendium atque ipsius umbra creusae cur ergo graecam etiam grammaticam oderam talia cantantem nam et homerus peritus texere tales fabellas et dulcissime uanus est mihi tamen amarus erat puero credo etiam graecis pueris uergilius ita sit cum eum sic discere coguntur ut ego illum uidelicet difficultas difficultas omnino ediscendae linguae peregrinae quasi felle aspergebat omnes suauitates graecas fabulosarum narrationum nulla enim uerba illa noueram et saeuis terroribus ac poenis ut nossem instabatur mihi uehementer nam et latina aliquando infans utique nulla noueram et tamen aduertendo didici sine ullo metu atque cruciatu inter etiam blandimenta nutricum et ioca adridentium et laetitias adludentium didici uero illa sine poenali onere urgentium cum me urgeret cor meum ad parienda concepta sua et qua non esset nisi aliqua uerba didicissem non a docentibus sed a loquentibus in quorum et ego auribus parturiebam quidquid sentiebam hinc satis elucet maiorem habere uim ad discenda ista liberam curiositatem quam meticulosam necessitatem sed illius fluxum haec restringit legibus tuis deus legibus tuis a magistrorum ferulis usque ad temptationes martirum ualentibus legibus tuis miscere salubres amaritudines reuocantes nos ad te a iucunditate pestifera qua recessimus a te exaudi domine deprecationem meam ne deficiat anima mea sub disciplina tua neque deficiam in confitendo tibi miserationes tuas quibus eruisti me ab omnibus uiis meis pessimis ut dulcescas mihi super omnes seductiones quas sequebar et amem te ualidissime et amplexer manum tuam totis praecordiis meis et eruas me ab omni temptatione usque in finem ecce enim tu domine rex meus et deus meus tibi seruiat quidquid utile puer didici tibi seruiat quod loquor et scribo et lego et numero quoniam cum uana discerem tu disciplinam dabas mihi et in eis uanis peccata delectationum mearum dimisisti mihi didici enim in eis multa uerba utilia sed et in rebus non uanis disci possunt et ea uia tuta est in qua pueri ambularent sed uae tibi flumen moris humani quis resistet tibi quamdiu non siccaberis quousque uolues euae filios in mare magnum et formidulosum quod uix transeunt qui lignum conscenderint nonne ego in te legi et tonantem iouem et adulterantem et utique non posset haec duo sed actum est ut haberet auctoritatem ad imitandum uerum adulterium lenocinante falso tonitru quis autem paenulatorum magistrorum audit aure sobria ex eodem puluere hominem clamantem et dicentem fingebat haec homerus et humana ad deos transferebat diuina mallem ad nos sed uerius dicitur quod fingebat haec quidem ille sed hominibus flagitiosis diuina tribuendo ne flagitia flagitia putarentur et ut quisquis ea fecisset non homines perditos sed caelestes deos uideretur imitatus et tamen o flumen tartareum iactantur in te filii hominum cum mercedibus ut haec discant et magna res agitur cum hoc agitur publice in foro in conspectu legum supra mercedem salaria decernentium et saxa tua percutis et sonas dicens hinc uerba discuntur hinc adquiritur eloquentia rebus persuadendis sententiisque explicandis maxime necessaria ita uero non cognosceremus uerba haec imbrem aureum et gremium et fucum et templa caeli et alia uerba quae in eo loco scripta sunt nisi terentius induceret nequam adulescentem proponentem sibi iouem ad exemplum stupri dum spectat tabulam quandam pictam in pariete ubi inerat pictura haec iouem quo pacto danae misisse aiunt in gremium quondam imbrem aureum fucum factum mulieri et uide quemadmodum se concitat ad libidinem quasi caelesti magisterio at quem deum inquit qui templa caeli summo sonitu concutit ego homuncio id non facerem ego uero illud feci ac libens non omnino per hanc turpitudinem uerba ista commodius discuntur sed per haec uerba turpitudo ista confidentius perpetratur non accuso uerba quasi uasa electa atque pretiosa sed uinum erroris quod in eis nobis propinabatur ab ebriis doctoribus et nisi biberemus caedebamur nec appellare ad aliquem iudicem sobrium licebat et tamen ego deus meus in cuius conspectu iam secura est recordatio mea libenter haec didici et eis delectabar miser et ob hoc bonae spei puer appellabar sine me deus meus dicere aliquid et de ingenio meo munere tuo in quibus a me deliramentis atterebatur proponebatur enim mihi negotium animae meae satis inquietum praemio laudis et dedecoris uel plagarum metu ut dicerem uerba iunonis irascentis et dolentis quod non posset italia teucrorum auertere regem quae numquam iunonem dixisse audieram sed figmentorum poeticorum uestigia errantes sequi cogebamur et tale aliquid dicere solutis uerbis quale poeta dixisset uersibus et ille dicebat laudabilius in quo pro dignitate adumbratae personae irae ac doloris similior affectus eminebat uerbis sententias congruenter uestientibus ut quid mihi illud o uera uita deus meus quod mihi recitanti adclamabatur prae multis coaetaneis et conlectoribus meis nonne ecce illa omnia fumus et uentus itane aliud non erat ubi exerceretur ingenium et lingua mea laudes tuae domine laudes tuae per scripturas tuas suspenderent palmitem cordis mei et non raperetur per inania nugarum turpis praeda uolatilibus non enim uno modo sacrificatur transgressoribus angelis quid autem mirum quod in uanitates ita ferebar et a te deus meus ibam foras quando mihi imitandi proponebantur homines qui aliqua facta sua non mala si cum barbarismo aut soloecismo enuntiarent reprehensi confundebantur si autem libidines suas integris et rite consequentibus uerbis copiose ornateque narrarent laudati gloriabantur uides haec domine et taces longanimis et multum misericors et uerax numquid semper tacebis et nunc eruis de hoc immanissimo profundo quarerentem te animam et sitientem delectationes tuas et cuius cor dicit tibi quaesiui uultum tuum uultum tuum domine requiram nam longe a uultu tuo in affectu tenebroso non enim pedibus aut a spatiis locorum itur abs te aut reditur ad te aut uero filius ille tuus minor equos uel currus uel naues quaesiuit aut auolauit pinna uisibili aut moto poplite iter egit ut in longinqua regione uiuens prodige dissiparet quod dederas proficiscenti dulcis pater quia dederas et egeno redeunti dulcior in affectu ergo libidinoso id enim est tenebroso atque id est longe a uultu tuo uide domine deus et patienter ut uides uide quomodo diligenter obseruent filii hominum pacta litterarum et sillabarum accepta a prioribus locutoribus et a te accepta aeterna pacta perpetuae salutis neglegant ut qui illa sonorum uetera placita teneat aut doceat si contra disciplinam grammaticam sine adspiratione primae sillabae hominem dixerit magis displiceat hominibus quam si contra tua praecepta hominem oderit cum sit homo quasi uero quemlibet inimicum hominem perniciosius sentiat quam ipsum odium quo in eum inritatur aut uastet quisquam persequendo alium grauius quam cor suum uastat inimicando et certe non est interior litterarum scientia quam scripta conscientia id se alteri facere quod nolit pati quam tu secretus es habitans in excelsis in silentio deus solus magnus lege infatigabili spargens poenales caecitates supra inlicitas cupiditates cum homo eloquentiae famam quaeritans ante hominem iudicem circumstante hominum multitudine inimicum suum odio immanissimo insectans uigilantissime cauet ne per linguae errorem dicat inter hominibus et ne per mentis furorem hominem auferat ex hominibus non cauet horum ego puer morum in limine iacebam miser et huius harenae palaestra erat illa ubi magis timebam barbarismum facere quam cauebam si facerem non facientibus inuidere dico haec et confiteor tibi deus meus in quibus laudabar ab eis quibus placere tunc mihi erat honeste uiuere non enim uidebam uoraginem turpitudinis in quam proiectus eram ab oculis tuis nam in illis iam quid me foedius fuit ubi etiam talibus displicebam fallendo innumerabilibus mendaciis et paedagogum et magistros et parentes amore ludendi studio spectandi nugatoria et imitandi ludicra inquietudine furta etiam faciebam de cellario parentum et de mensa uel gula imperitante uel ut haberem quod darem pueris ludum suum mihi quo pariter utique delectabantur tamen uendentibus in quo etiam ludo fraudulentas uictorias ipse uana excellentiae cupiditate uictus saepe aucupabar quid autem tam nolebam pati atque atrociter si deprehenderem arguebam quam id quod aliis faciebam et si deprehensus arguerer saeuire magis quam cedere libebat istane est innocentia puerilis non est domine non est oro te deus meus nam haec ipsa sunt quae a paedagogis et magistris a nucibus et pilulis et passeribus ad praefectos et reges aurum praedia mancipia haec ipsa omnino succedentibus maioribus aetatibus transeunt sicuti ferulis maiora supplicia succedunt humilitatis ergo signum in statura pueritiae rex noster probasti cum aisti talium est regnum caelorum sed tamen domine tibi excellentissimo atque optimo conditori et rectori uniuersitatis deo nostro gratias etiamsi me puerum tantum esse uoluisses eram enim etiam tunc uiuebam atque sentiebam meamque incolumitatem uestigium secretissimae unitatis ex qua eram curae habebam custodiebam interiore sensu integritatem sensuum meorum inque ipsis paruis paruarumque rerum cogitationibus ueritate delectabar falli