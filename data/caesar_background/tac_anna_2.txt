blaeso qui fine augusti et initiis tiberii auditis ob iustitium aut gaudium intermiserat solita munia eo principio lasciuire miles discordare pessimi cuiusque sermonibus praebere auris denique luxum et otium cupere disciplinam et laborem aspernari erat in castris percennius quidam dux olim theatralium operarum dein gregarius miles procax lingua et miscere coetus histrionali studio doctus is imperitos animos et quaenam post augustum militiae condicio ambigentis inpellere paulatim nocturnis conloquiis aut flexo in uesperam die et dilapsis melioribus deterrimum quemque congregare postremo promptis iam et aliis seditionis ministris uelut contionabundus interrogabat cur paucis centurionibus paucioribus tribunis in modum seruorum oboedirent quando ausuros exposcere remedia nisi nouum et nutantem adhuc principem precibus uel armis adirent satis per tot annos ignauia peccatum quod tricena aut quadragena stipendia senes et plerique truncato ex uulneribus corpore tolerent ne dimissis quidem finem esse militiae sed apud uexillum tendentis alio uocabulo eosdem labores perferre ac si quis tot casus uita superauerit trahi adhuc diuersas in terras ubi per nomen agrorum uligines paludum uel inculta montium accipiant enimuero militiam ipsam grauem infructuosam denis in diem assibus animam et corpus aestimari hinc uestem arma tentoria hinc saeuitiam centurionum et uacationes munerum redimi at hercule uerbera et uulnera duram hiemem exercitas aestates bellum atrox aut sterilem pacem sempiterna nec aliud leuamentum quam si certis sub legibus militia iniretur ut singulos denarios mererent sextus decumus stipendii annus finem adferret ne ultra sub uexillis tenerentur sed isdem in castris praemium pecunia solueretur an praetorias cohortis quae binos denarios acceperint quae post sedecim annos penatibus suis reddantur plus periculorum suscipere non obtrectari a se urbanas excubias sibi tamen apud horridas gentis e contuberniis hostem aspici adstrepebat uulgus diuersis incitamentis hi uerberum notas illi canitiem plurimi detrita tegmina et nudum corpus exprobrantes postremo eo furoris uenere ut tres legiones miscere in unam agitauerint depulsi aemulatione quia suae quisque legioni eum honorem quaerebant alio uertunt atque una tres aquilas et signa cohortium locant simul congerunt caespites exstruunt tribunal quo magis conspicua sedes foret properantibus blaesus aduenit increpabatque ac retinebat singulos clamitans mea potius caede imbuite manus leuiore flagitio legatum interficietis quam ab imperatore desciscitis aut incolumis fidem legionum retinebo aut iugulatus paenitentiam adcelerabo aggerabatur nihilo minus caespes iamque pectori usque adcreuerat cum tandem peruicacia uicti inceptum omisere blaesus multa dicendi arte non per seditionem et turbas desideria militum ad caesarem ferenda ait neque ueteres ab imperatoribus priscis neque ipsos a diuo augusto tam noua petiuisse et parum in tempore incipientis principis curas onerari si tamen tenderent in pace temptare quae ne ciuilium quidem bellorum uictores expostulauerint cur contra morem obsequii contra fas disciplinae uim meditentur decernerent legatos seque coram mandata darent adclamauere ut filius blaesi tribunus legatione ea fungeretur peteretque militibus missionem ab sedecim annis cetera mandaturos ubi prima prouenissent profecto iuuene modi cum otium sed superbire miles quod filius legati orator publicae causae satis ostenderet necessitate expressa quae per modestiam non obtinuissent interea manipuli ante coeptam seditionem nauportum missi ob itinera et pontes et alios usus postquam turbatum in castris accepere uexilla conuellunt direptisque proximis uicis ipsoque nauporto quod municipii instar erat retinentis centuriones inrisu et contumeliis postremo uerberibus insectantur praecipua in aufidienum rufum praefectum castrorum ira quem dereptum uehiculo sarcinis grauant aguntque primo in agmine per ludibrium rogitantes an tam immensa onera tam longa itinera libenter ferret quippe rufus diu manipularis dein centurio mox castris praefectus antiquam duramque militiam reuocabat uetus operis ac laboris et eo inmitior quia tolerauerat horum aduentu redintegratur seditio et uagi circumiecta populabantur blaesus paucos maxime praeda onustos ad terrorem ceterorum adfici uerberibus claudi carcere iubet nam etiam tum legato a centurionibus et optimo quoque manipularium parebatur illi obniti trahentibus prensare circumstantium genua ciere modo nomina singulorum modo centuriam quisque cuius manipularis erat cohortem legionem eadem omnibus inminere clamitantes simul probra in legatum cumulant caelum ac deos obtestantur nihil reliqui faciunt quo minus inuidiam misericordiam metum et iras permouerent adcurritur ab uniuersis et carcere effracto soluunt uincula desertoresque ac rerum capitalium damnatos sibi iam miscent flagrantior inde uis plures seditioni duces et uibulenus quidam gregarius miles ante tribunal blaesi adleuatus circumstantium umeris apud turbatos et quid pararet intentos uos quidem inquit his innocentibus et miserrimis lucem et spiritum reddidistis sed quis fratri meo uitam quis fratrem mihi reddit quem missum ad uos a germanico exercitu de communibus commodis nocte proxima iugulauit per gladiatores suos quos in exitium militum habet atque armat responde blaese ubi cadauer abieceris ne hostes quidem sepultura inuident cum osculis cum lacrimis dolorem meum impleuero me quoque trucidari iube dum interfectos nullum ob scelus sed quia utilitati legionum consulebamus hi sepeliant incendebat haec fletu et pectus atque os manibus uerberans mox disiectis quorum per umeros sustinebatur praeceps et singulorum pedibus aduolutus tantum consternationis inuidiaeque conciuit ut pars militum gladiatores qui e seruitio blaesi erant pars ceteram eiusdem familiam uincirent alii ad quaerendum corpus effunderentur ac ni propere neque corpus ullum reperiri et seruos adhibitis cruciatibus abnuere caedem neque illi fuisse umquam fratrem pernotuisset haud multum ab exitio legati aberant tribunos tamen ac praefectum castrorum extrusere sarcinae fugientium direptae et centurio lucilius interficitur cui militaribus facetiis uocabulum cedo alteram indiderant quia fracta uite in tergo militis alteram clara uoce ac rursus aliam poscebat ceteros latebrae texere uno retento clemente iulio qui perferendis militum mandatis habebatur idoneus ob promptum ingenium quin ipsae inter se legiones octaua et quinta decuma ferrum parabant dum centurionem cognomento sirpicum illa morti deposcit quintadecumani tuentur ni miles nonanus preces et aduersum aspernantis minas interiecisset haec audita quamquam abstrusum et tristissima quaeque maxime occultantem tiberium perpulere ut drusum filium cum primoribus ciuitatis duabusque praetoriis cohortibus mitteret nullis satis certis mandatis ex re consulturum et cohortes delecto milite supra solitum firmatae additur magna pars praetoriani equitis et robora germanorum qui tum custodes imperatori aderant simul praetorii praefectus aelius seianus collega straboni patri suo datus magna apud tiberium auctoritate rector iuueni et ceteris periculorum praemiorumque ostentator druso propinquanti quasi per officium obuiae fuere legiones non laetae ut adsolet neque insignibus fulgentes sed inluuie deformi et uultu quamquam maestitiam imitarentur contumaciae propiores postquam uallum introiit portas stationibus firmant globos armatorum certis castrorum locis opperiri iubent ceteri tribunal ingenti agmine circumueniunt stabat drusus silentium manu poscens illi quoties oculos ad multitudinem rettulerant uocibus truculentis strepere rursum uiso caesare trepidare murmur incertum atrox clamor et repente quies diuersis animorum motibus pauebant terrebantque tandem interrupto tumultu litteras patris recitat in quis perscriptum erat praecipuam ipsi fortissimarum legionum curam quibuscum plurima bella tolerauisset ubi primum a luctu requiesset animus acturum apud patres de postulatis eorum misisse interim filium ut sine cunctatione concederet quae statim tribui possent cetera senatui seruanda quem neque gratiae neque seueritatis expertem haberi par esset responsum est a contione mandata clementi centurioni quae perferret is orditur de missione a sedecim annis de praemiis finitae militiae ut denarius diurnum stipendium foret ne ueterani sub uexillo haberentur ad ea drusus cum arbitrium senatus et patris obtenderet clamore turbatur cur uenisset neque augendis militum stipendiis neque adleuandis laboribus denique nulla bene faciendi licentia at hercule uerbera et necem cunctis permitti tiberium olim nomine augusti desideria legionum frustrari solitum easdem artis drusum rettulisse numquamne ad se nisi filios familiarum uenturos nouum id plane quod imperator sola militis commoda ad senatum reiciat eundem ergo senatum consulendum quotiens supplicia aut proelia indicantur an praemia sub dominis poenas sine arbitro esse postremo deserunt tribunal ut quis praetorianorum militum amicorumue caesaris occurreret manus intentantes causam discordiae et initium armorum maxime infensi cn lentulo quod is ante alios aetate et gloria belli firmare drusum credebatur et illa militiae flagitia primus aspernari nec multo post digredientem cum caesare ac prouisu periculi hiberna castra repetentem circumsistunt rogitantes quo pergeret ad imperatorem an ad patres ut illic quoque commodis legionum aduersaretur simul ingruunt saxa iaciunt iamque lapidis ictu cruentus et exitii certus adcursu multitudinis quae cum druso aduenerat protectus est noctem minacem et in scelus erupturam fors leniuit nam luna claro repente caelo uisa languescere id miles rationis ignarus omen praesentium accepit suis laboribus defectionem sideris adsimulans prospereque cessura qua pergerent si fulgor et claritudo deae redderetur igitur aeris sono tubarum cornuumque concentu strepere prout splendidior obscuriorue laetari aut maerere et postquam ortae nubes offecere uisui creditumque conditam tenebris ut sunt mobiles ad superstitionem perculsae semel mentes sibi aeternum laborem portendi sua facinora auersari deos lamentantur utendum inclinatione ea caesar et quae casus obtulerat in sapientiam uertenda ratus circumiri tentoria iubet accitur centurio clemens et si alii bonis artibus grati in uulgus hi uigiliis stationibus custodiis portarum se inserunt spem offerunt metum intendunt quo usque filium imperatoris obsidebimus quis certaminum finis percennione et uibuleno sacramentum dicturi sumus percennius et uibulenus stipendia militibus agros emeritis largientur denique pro neronibus et drusis imperium populi romani capessent quin potius ut nouissimi in culpam ita primi ad paenitentiam sumus tarda sunt quae in commune expostulantur priuatam gratiam statim mereare statim recipias commotis per haec mentibus et inter se suspectis tironem a ueterano legionem a legione dissociant tum redire paulatim amor obsequii omittunt portas signa unum in locum principio seditionis congregata suas in sedes referunt drusus orto die et uocata contione quamquam rudis dicendi nobilitate ingenita incusat priora probat praesentia negat se terrore et minis uinci flexos ad modestiam si uideat si supplices audiat scripturum patri ut placatus legionum preces exciperet orantibus rursum idem blaesus et l aponius eques romanus e cohorte drusi iustusque catonius primi ordinis centurio ad tiberium mittuntur certatum inde sententiis cum alii opperiendos legatos atque interim comitate permulcendum militem censerent alii fortioribus remediis agendum nihil in uulgo modicum terrere ni paueant ubi pertimuerint inpune contemni dum superstitio urgeat adiciendos ex duce metus sublatis seditionis auctoribus promptum ad asperiora ingenium druso erat uocatos uibulenum et percennium interfici iubet tradunt plerique intra tabernaculum ducis obrutos alii corpora extra uallum abiecta ostentui tum ut quisque praecipuus turbator conquisiti et pars extra castra palantes a centurionibus aut praetoriarum cohortium militibus caesi quosdam ipsi manipuli documentum fidei tradidere auxerat militum curas praematura hiems imbribus continuis adeoque saeuis ut non egredi tentoria congregari inter se uix tutari signa possent quae turbine atque unda raptabantur durabat et formido caelestis irae nec frustra aduersus impios hebescere sidera ruere tempestates non aliud malorum leuamentum quam si linquerent castra infausta temerataque et soluti piaculo suis quisque hibernis redderentur primum octaua dein quinta decuma legio rediere nonanus opperiendas tiberii epistulas clamitauerat mox desolatus aliorum discessione imminentem necessitatem sponte praeuenit et drusus non exspectato legatorum regressu quia praesentia satis consederant in urbem rediit isdem ferme diebus isdem causis germanicae legiones turbatae quanto plures tanto uiolentius et magna spe fore ut germanicus caesar imperium alterius pati nequiret daretque se legionibus ui sua cuncta tracturis duo apud ripam rheni exercitus erant cui nomen superiori sub c silio legato inferiorem a caecina curabat regimen summae rei penes germanicum agendo galliarum censui tum intentum sed quibus silius moderabatur mente ambigua fortunam seditionis alienae speculabantur inferioris exercitus miles in rabiem prolapsus est orto ab unetuicesimanis quintanisque initio et tractis prima quoque ac uicesima legionibus nam isdem aestiuis in finibus ubiorum habebantur per otium aut leuia munia igitur audito fine augusti uernacula multitudo nuper acto in urbe dilectu lasciuiae sueta laborum intolerans implere ceterorum rudes animos uenisse tempus quo ueterani maturam missionem iuuenes largiora stipendia cuncti modum miseriarum exposcerent saeuitiamque centurionum ulciscerentur non unus haec ut pannonicas inter legiones percennius nec apud trepidas militum auris alios ualidiores exercitus respicientium sed multa seditionis ora uocesque sua in manu sitam rem romanam suis uictoriis augeri rem publicam in suum cognomentum adscisci imperatores nec legatus obuiam ibat quippe plurium uaecordia constantiam exemerat repente limphati destrictis gladiis in centuriones inuadunt ea uetustissima militaribus odiis materies et saeuiendi principium prostratos uerberibus mulcant sexageni singulos ut numerum centurionum adaequarent tum conuulsos laniatosque et partim exanimos ante uallum aut in amnem rhenum proiciunt septimius cum perfugisset ad tribunal pedibusque caecinae aduolueretur eo usque flagitatus est donec ad exitium dederetur cassius chaerea mox caede gai caesaris memoriam apud posteros adeptus tum adulescens et animi ferox inter obstantis et armatos ferro uiam patefecit non tribunus ultra non castrorum praefectus ius obtinuit uigilias stationes et si qua alia praesens usus indixerat ipsi partiebantur id militaris animos altius coniectantibus praecipuum indicium magni atque inplacabilis motus quod neque disiecti nec paucorum instinctu set pariter ardescerent pariter silerent tanta aequalitate et constantia ut regi crederes interea germanico per gallias ut diximus census accipienti excessisse augustum adfertur neptem eius agrippinam in matrimonio pluresque ex ea liberos habebat ipse druso fratre tiberii genitus augustae nepos set anxius occultis in se patrui auiaeque odiis quorum causae acriores quia iniquae quippe drusi magna apud populum romanum memoria credebaturque si rerum potitus foret libertatem redditurus unde in germanicum fauor et spes eadem nam iuueni ciuile ingenium mira comitas et diuersa ab tiberii sermone uultu adrogantibus et obscuris accedebant muliebres offensiones nouercalibus liuiae in agrippinam stimulis atque ipsa agrippina paulo commotior nisi quod castitate et mariti amore quamuis indomitum animum in bonum uertebat sed germanicus quanto summae spei propior tanto impensius pro tiberio niti sequanos proximos et belgarum ciuitates in uerba eius adigit dehinc audito legionum tumultu raptim profectus obuias extra castra habuit deiectis in terram oculis uelut paenitentia postquam uallum iniit dissoni questus audiri coepere et quidam prensa manu eius per speciem exosculandi inseruerunt digitos ut uacua dentibus ora contingeret alii curuata senio membra ostendebant adsistentem contionem quia permixta uidebatur discedere in manipulos iubet sic melius audituros responsum uexilla praeferri ut id saltem discerneret cohortis tarde obtemperauere tunc a ueneratione augusti orsus flexit ad uictorias triumphosque tiberii praecipuis laudibus celebrans quae apud germanias illis cum legionibus pulcherrima fecisset italiae inde consensum galliarum fidem extollit nil usquam turbidum aut discors silentio haec uel murmure modico audita sunt ut seditionem attigit ubi modestia militaris ubi ueteris disciplinae decus quonam tribunos quo centuriones exegissent rogitans nudant uniuersi corpora cicatrices ex uulneribus uerberum notas exprobrant mox indiscretis uocibus pretia uacationum angustias stipendii duritiam operum ac propriis nominibus incusant uallum fossas pabuli materiae lignorum adgestus et si qua alia ex necessitate aut aduersus otium castrorum quaeruntur atrocissimus ueteranorum clamor oriebatur qui tricena aut supra stipendia numerantes mederetur fessis neu mortem in isdem laboribus sed finem tam exercitae militiae neque inopem requiem orabant fuere etiam qui legatam a diuo augusto pecuniam reposcerent faustis in germanicum ominibus et si uellet imperium promptos ostentauere tum uero quasi scelere contaminaretur praeceps tribunali desiluit opposuerunt abeunti arma minitantes ni regrederetur at ille moriturum potius quam fidem exueret clamitans ferrum a latere diripuit elatumque deferebat in pectus ni proximi prensam dextram ui attinuissent extrema et conglobata inter se pars contionis ac uix credibile dictu quidam singuli propius incedentes feriret hortabantur et miles nomine calusidius strictum obtulit gladium addito acutiorem esse saeuum id malique moris etiam furentibus uisum ac spatium fuit quo caesar ab amicis in tabernaculum raperetur consultatum ibi de remedio etenim nuntiabatur parari legatos qui superiorem exercitum ad causam eandem traherent destinatum excidio ubiorum oppidum imbutasque praeda manus in direptionem galliarum erupturas augebat metum gnarus romanae seditionis et si omitteretur ripa inuasurus hostis at si auxilia et socii aduersum abscedentis legiones armarentur ciuile bellum suscipi periculosa seueritas flagitiosa largitio seu nihil militi siue omnia concedentur in ancipiti res publica igitur uolutatis inter se rationibus placitum ut epistulae nomine