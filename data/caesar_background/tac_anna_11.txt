igitur missus in asiam et de africa decretum ut caesar legeret cui mandanda foret inter quae seuerus caecina censuit ne quem magistratum cui prouincia obuenisset uxor comitaretur multum ante repetito concordem sibi coniugem et sex partus enixam seque quae in publicum statueret domi seruauisse cohibita intra italiam quamquam ipse pluris per prouincias quadraginta stipendia expleuisset haud enim frustra placitum olim ne feminae in socios aut gentis externas traherentur inesse mulierum comitatui quae pacem luxu bellum formidine morentur et romanum agmen ad similitudinem barbari incessus conuertant non imbecillum tantum et imparem laboribus sexum sed si licentia adsit saeuum ambitiosum potestatis auidum incedere inter milites habere ad manum centuriones praesedisse nuper feminam exercitio cohortium decursu legionum cogitarent ipsi quotiens repetundarum aliqui arguerentur plura uxoribus obiectari his statim adhaerescere deterrimum quemque prouincialium ab his negotia suscipi transigi duorum egressus coli duo esse praetoria peruicacibus magis et impotentibus mulierum iussis quae oppiis quondam aliisque legius constrictae nunc uinclis exolutis domos fora iam et exercitus regerent paucorum haec adsensu audita plures obturbabant neque relatum de negotio neque caecinam dignum tantae rei censorem mox ualerius messalinus cui parens messala ineratque imago paternae facundiae respondit multa duritiae ueterum in melius et laetius mutata neque enim ut olim obsideri urbem bellis aut prouincias hostilis esse et pauca feminarum necessitatibus concidi quae ne coniugum quidem penatis adeo socios non onerent cetera promisca cum marito nec ullum in eo pacis impedimentum bella plane accinctis obeunda sed reuertentibus post laborem quod honestius quam uxorium leuamentum at quasdam in ambitionem aut auaritiam prolapsas quid ipsorum magistratuum nonne plerosque uariis libidinibus obnoxios non tamen ideo neminem in prouinciam mitti corruptos saepe prauitatibus uxorum maritos num ergo omnis caelibes integros placuisse quondam oppias leges sic temporibus rei publicae postulantibus remissum aliquid postea et mitigatum quia expedierit frustra nostram ignauiam alia ad uocabula transferri nam uiri in eo culpam si femina modum excedat porro ob unius aut alterius imbecillum animum male eripi maritis consortia rerum secundarum aduersarumque simul sexum natura inualidum deseri et exponi suo luxu cupidinibus alienis uix praesenti custodia manere inlaesa coniugia quid fore si per pluris annos in modum discidii oblitterentur sic obuiam irent iis quae alibi peccarentur ut flagitiorum urbis meminissent addidit pauca drusus de matrimonio suo nam principibus adeunda saepius longinqua imperii quoties diuum augustum in occidentem atque orientem meauisse comite liuia se quoque in illiricum profectum et si ita conducat alias ad gentis iturum haud semper aeque animo si ab uxore carissima et tot communium liberorum parente diuelleretur sic caecinae sententia elusa et proximo senatus die tiberius per litteras castigatis oblique patribus quod cuncta curarum ad principem reicerent m lepidum et iunium blaesum nominauit ex quis pro consule africae legeretur tum audita amborum uerba intentius excusante se lepido cum ualetudinem corporis aetatem liberum nubilem filiam obtenderet intellegereturque etiam quod silebat auunculum esse seiani blaesum atque eo praeualidum respondit blaesus specie recusantis sed neque eadem adseueratione et consensu adulantium adiutus est exim promptum quod multorum intimis questibus tegebatur incedebat enim deterrimo cuique licentia impune probra et inuidiam in bonos excitandi arrepta imagine caesaris libertique etiam ac serui patrono uel domino cum uoces cum manus intentarent ultro metuebantur igitur c cestius senator disseruit principes quidem instar deorum esse sed neque a diis nisi iustas supplicum preces audiri neque quemquam in capitolium aliaue urbis templa perfugere ut eo subsidio ad flagitia utatur abolitas leges et funditus uersas ubi in foro in limine curiae ab annia rufilla quam fraudis sub iudice damnauisset probra sibi et minae intendantur neque ipse audeat ius experiri ob effigiem imperatoris oppositam haud dissimilia alii et quidam atrociora circumstrepebant precabanturque drusum daret ultionis exemplum donec accitam conuictamque attineri publica custodia iussit et considius aequus et caelius cursor equites romani quod fictis maiestatis criminibus magium caecilianum praetorem petiuissent auctore principe ac decreto senatus puniti utrumque in laudem drusi trahebatur ab eo in urbe inter coetus et sermones hominum obuersante secreta patris mitigari neque luxus in iuuene adeo displicebat huc potius intenderet diem aedificationibus noctem conuiuiis traheret quam solus et nullis uoluptatibus auocatus maestam uigilantiam et malas curas exerceret non enim tiberius non accusatores fatiscebant et ancharius priscus caesium cordum pro consule cretae postulauerat repetundis addito maiestatis crimine quod tum omnium accusationum complementum erat caesar antistium ueterem e primoribus macedoniae absolutum adulterii increpitis iudicibus ad dicendam maiestatis causam retraxit ut turbidum et rhescuporidis consiliis permixtum qua tempestate cotie fratre interfecto bellum aduersus nos uoluerat igitur aqua et igni interdictum reo adpositumque ut teneretur insula neque macedoniae neque thraeciae opportuna nam thraecia diuiso imperio in rhoemetalcen et libetos cotiis quis ob infantiam tutor erat trebellenus rufus insolentia nostri discors agebat neque minus rhoemetalcen quam trebellenum incusans popularium iniurias inultas sinere coelaletae odrusaeque et dii ualidae nationes arma cepere ducibus diuersis et paribus inter se per ignobilitatem quae causa fuit ne in bellum atrox coalescerent pars turbant praesentia alii montem haemum transgrediuntur ut remotos populos concirent plurimi ac maxime compositi regem urbemque philippopolim a macedone philippo sitam circumsidunt quae ubi cognita p uellaeo is proximum exercitum praesidebat alarios equites ac leuis cohortium mittit in eos qui praedabundi aut adsumendis auxiliis uagabantur ipse robur peditum ad exoluendum obsidium ducit simulque cuncta prospere acta caesis populatoribus et dissensione orta apud obsidentis regisque opportuna eruptione et aduentu legionis neque aciem aut proelium dici decuerit in quo semermi ac palantes trucidati sunt sine nostro sanguine eodem anno galliarum ciuitates ob magnitudinem aeris alieni rebellionem coeptauere cuius extimulator acerrimus inter treuiros iulius florus apud aeduos iulius sacrouir nobilitas ambobus et maiorum bona facta eoque romana ciuitas olim data cum id rarum nec nisi uirtuti pretium esset ii secretis conloquiis ferocissimo quoque adsumpto aut quibus ob egestatem ac metum ex flagitiis maxima peccandi necessitudo componunt florus belgas sacrouir propiores gallos concire igitur per conciliabula et coetus seditiosa disserebant de continuatione tributorum grauitate faenoris saeuitia ac superbia praesidentium et discordare militem audito germanici exitio egregium resumendae libertati tempus si ipsi florentes quam inops italia quam inbellis urbana plebes nihil ualidum in exercitibus nisi quod externum cogitarent haud ferme ulla ciuitas intacta seminibus eius motus fuit sed erupere primi andecaui ac turoni quorum andecauos acilius auiola legatus excita cohorte quae lugduni praesidium agitabat coercuit turoni legionario milite quem uisellius uarro inferioris germaniae legatus miserat oppressi eodem auiola duce et quibusdam galliarum primoribus qui tulere auxilium quo dissimularent defectionem magisque in tempore efferrent spectatus et sacrouir intecto capite pugnam pro romanis ciens ostentandae ut ferebat uirtutis sed captiui ne incesseretur telis adgnoscendum se praebuisse arguebant consultus super eo tiberius aspernatus est indicium aluitque dubitatione bellum interim florus insistere destinatis pellicere alam equitum quae conscripta e treuiris militia disciplinaque nostra habebatur ut caesis negotiatoribus romanis bellum inciperet paucique equitum corrupti plures in officio mansere aliud uulgus obaeratorum aut clientium arma cepit petebantque saltus quibus nomen arduenna cum legiones utroque ab exercitu quas uisellius et c silius aduersis itineribus obiecerant arcuerunt praemissusque cum delecta manu iulius indus e ciuitate eadem discors floro et ob id nauandae operae auidior inconditam multitudinem adhuc disiecit florum incertis latebris uictores frustratus postremo uisis militibus qui effugia insederant sua manu cecidit isque treuirici tumultus finis apud aeduos maior moles exorta quanto ciuitas opulentior et comprimendi procul praesidium augustodunum caput gentis armatis cohortibus sacrouir occupauerat ut nobilissimam galliarum subolem liberalibus studiis ibi operatam et eo pignore parentes propinquosque eorum adiungeret simul arma occulte fabricata iuuentuti dispertit quadraginta milia fuere quinta sui parte legionariis armis ceteri cum uenabulis et cultris quaeque alia uenantibus tela sunt adduntur e seruitiis gladiaturae destinati quibus more gentico continuum ferri tegimen cruppellarios uocant inferendis ictibus inhabilis accipiendis impenetrabilis augebantur eae copiae uicinarum ciuitatum ut nondum aperta consensione ita uiritim promptis studiis et certamine ducum romanorum quos inter ambigebatur utroque bellum sibi poscente mox uarro inualidus senecta uigenti silio concessit at romae non treuiros modo et aeduos sed quattuor et sexaginta galliarum ciuitates desciuisse adsumptos in societatem germanos dubias hispanias cuncta ut mos famae in maius credita optumus quisque rei publicae cura maerebat multi odio praesentium et cupidine mutationis suis quoque periculis laetabantur increpabantque tiberium quod in tanto rerum motu libellis accusatorum insumeret operam an sacrouirum maiestatis crimine reum in senatu fore extitisse tandem uiros qui cruentas epistulas armis cohiberent miseram pacem uel bello bene mutari tanto impensius in securitatem compositus neque loco neque uultu mutato sed ut solitum per illos dies egit altitudine animi an compererat modica esse et uulgatis leuiora interim silius cum legionibus duabus incedens praemissa auxiliari manu uastat sequanorum pagos qui finium extremi et aeduis contermini sociique in armis erant mox augustodunum petit propero agmine certantibus inter se signiferis fremente etiam gregario milite ne suetam requiem ne spatia noctium opperiretur uiderent modo aduersos et aspicerentur id satis ad uictoriam duodecimum apud lapidem sacrouir copiaeque patentibus locis apparuere in fronte statuerat ferratos in cornibus cohortis a tergo semermos ipse inter primores equo insigni adire memorare ueteres gallorum glorias quaeque romanis aduersa intulissent quam decora uictoribus libertas quanto intolerantior seruitus iterum uictis non diu haec nec apud laetos etenim propinquabat legionum acies inconditique ac militiae nescii oppidani neque oculis neque auribus satis competebant contra silius etsi praesumpta spes hortandi causas exemerat clamitabat tamen pudendum ipsis quod germaniarum uictores aduersum gallos tamquam in hostem ducerentur una nuper cohors rebellem turonum una ala treuirum paucae huius ipsius exercitus turmae profligauere sequanos quanto pecunia dites et uoluptatibus opulentos tanto magis imbellis aeduos euincite et fugientibus consulite ingens ad ea clamor et circumfudit eques frontemque pedites inuasere nec cunctatum apud latera paulum morae attulere ferrati restantibus lamminis aduersum pila et gladios set miles correptis securibus et dolabris ut si murum perrumperet caedere tegmina et corpora quidam trudibus aut furcis inertem molem prosternere iacentesque nullo ad resurgendum nisu quasi exanimes linquebantur sacrouir primo augustodunum dein metu deditionis in uillam propinquam cum fidissimis pergit illic sua manu reliqui mutuis ictibus occidere incensa super uilla omnis cremauit tum demum tiberius ortum patratumque bellum senatu scripsit neque dempsit aut addidit uero sed fide ac uirtute legatos se consiliis superfuisse simul causas cur non ipse non drusus profecti ad id bellum forent adiunxit magnitudinem imperii extollens neque decorum principibus si una alteraue ciuitas turbet omissa urbe unde in omnia regimem nunc quia non metu ducatur iturum ut praesentia spectaret componeretque decreuere patres uota pro reditu eius supplicationesque et alia decora solus dolabella cornelius dum antire ceteros parat absurdam in adulationem progressus censuit ut ouans e campania urbem introiret igitur secutae caesaris litterae quibus se non tam uacuum gloria praedicabat ut post ferocissimas gentis perdomitas tot receptos in iuuenta aut spretos triumphos iam senior peregrinationis suburbanae inane praemium peteret sub idem tempus ut mors sulpicii quirini publicis exequiis frequentaretur petiuit a senatu nihil ad ueterem et patriciam sulpiciorum familiam quirinius pertinuit ortus apud municipium lanuuium sed impiger militiae et acribus ministeriis consulatum sub diuo augusto mox expugnatis per ciliciam homonadensium castellis insignia triumphi adeptus datusque rector g caesari armeniam optinenti tiberium quoque rhodi agentem coluerat quod tunc patefecit in senatu laudatis in se officiis et incusato m lollio quem auctorem gaio caesari prauitatis et discordiarum arguebat sed ceteris haud laeta memoria quirini erat ob intenta ut memoraui lepidae pericula sordidamque et praepotentem senectam fine anni clutorium priscum equitem romanum post celebre carmen quo germanici suprema defleuerat pecunia donatum a caesare corripuit delator obiectans aegro druso composuisse quod si extinctus foret maiore praemio uulgaretur id clutorius in domo p petronii socru eius uitellia coram multisque inlustribus feminis per uaniloquentiam legerat ut delator extitit ceteris ad dicendum testimonium exterritis sola uitellia nihil se audiuisse adseuerauit sed arguentibus ad perniciem plus fidei fuit sententiaque haterii agrippae consulis designati indictum reo ultimum supplicium contra m lepidus in hunc modum exorsus est si patres conscripti unum id spectamus quam nefaria uoce clutorius priscus mentem suam et auris hominum polluerit neque carcer neque laqueus ne seruiles quidem cruciatus in eum suffecerint sin flagitia et facinora sine modo sunt suppliciis ac remediis principis moderatio maiorumque et uestra exempla temperat et uana a scelestis dicta a maleficiis differunt est locus sententiae per quam neque huic delictum impune sit et nos clementiae simul ac seueritatis non paeniteat saepe audiui principem nostrum conquerentem si quis sumpta morte misericordiam eius praeuenisset uita clutorii in integro est qui neque seruatus in periculum rei publicae neque interfectus in exemplum ibit studia illi ut plena uaecordiae ita inania et fluxa sunt nec quicquam graue ac serium ex eo metuas qui suorum ipse flagitiorum proditor non uirorum animis sed muliercularum adrepit cedat tamen urbe et bonis amissis aqua et igni arceatur quod perinde censeo ac si lege maiestatis teneretur solus lepido rubellius blandus e consularibus adsensit ceteri sententiam agrippae secuti ductusque in carcerem priscus ac statim exanimatus id tiberius solitis sibi ambagibus apud senatum incusauit cum extolleret pietatem quamuis modicas principis iniurias acriter ulciscentium deprecare tam praecipitis uerborum poenas laudaret lepidum neque agrippam argueret igitur factum senatus consultum ne decreta patrum ante diem decimum ad aerarium deferrentur idque uitae spatium damnatis prorogaretur sed non senatui libertas ad paenitendum erat neque tiberius interiectu temporis mitigabatur c sulpicius d haterius consules sequuntur inturbidus externis rebus annus domi suspecta seueritate aduersum luxum qui immensum proruperat ad cuncta quis pecunia prodigitur sed alia sumptuum quamuis grauiora dissimulatis plerumque pretiis occultabantur uentris et ganeae paratus adsiduis sermonibus uulgati fecerant curam ne princeps antiquae parsimoniae durius aduerteret nam incipiente c bibulo ceteri quoque aediles disseruerant sperni sumptuariam legem uetitaque utensilium pretia augeri in dies nec mediocribus remediis sisti posse et consulti patres integrum id negotium ad principem distulerant sed tiberius saepe apud se pensitato an coerceri tam profusae cupidines possent num coercitio plus damni in rem publicam ferret quam indecorum adtrectare quod non obtineret uel retentum ignominiam et infamiam uirorum inlustrium posceret postremo litteras ad senatum composuit quarum sententia in hunc modum fuit ceteris forsitan in rebus patres conscripti magis expediat me coram interrogari et dicere quid e re publica censeam in hac relatione subtrahi oculos meos melius fuit ne denotantibus uobis ora ac metum singulorum qui pudendi luxus arguerentur ipse etiam uiderem eos ac uelut deprenderem quod si mecum ante uiri strenui aediles consilium habuissent nescio an suasurus fuerim omittere potius praeualida et adulta uitia quam hoc adsequi ut palam fieret quibus flagitiis impares essemus sed illi quidem officio functi sunt ut ceteros quoque magistratus sua munia implere uelim mihi autem neque honestum silere neque proloqui expeditum quia non aedilis aut praetoris aut consulis partis sustineo maius aliquid et excelsius a principe postulatur et cum recte factorum sibi quisque gratiam trahant unius inuidia ab omnibus peccatur quid enim primum prohibere et priscum ad morem recidere adgrediar uillarumne infinita spatia familiarum numerum et nationes argenti et auri pondus aeris tabularumque miracula promiscas uiris et feminis uestis atque illa feminarum propria quis lapidum causa pecuniae nostrae ad externas aut hostilis gentis transferuntur nec ignoro in conuiuiis et circulis incusari ista et modum posci set si quis legem sanciat poenas indicat idem illi ciuitatem uerti splendidissimo cuique exitium parari neminem criminis expertem clamitabunt atqui ne corporis quidem morbos ueteres et diu auctos nisi per dura et aspera coerceas corruptus simul et corruptor aeger et flagrans animus haud leuioribus remediis restinguendus est quam libidinibus ardescit tot a maioribus repertae leges tot quas diuus augustus tulit illae obliuione hae quod