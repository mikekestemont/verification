cogitationibus uacat tota uero ibi est ubi cogitat quia tota cogitat uerum tu idcirco uel maxime de animae statu falleris quia aliud animam aliud esse animae potentiam credis quod enim cogitat accidens eius est substantia uero quae cogitat hoc equidem de uoluntate oportet agnoscas nam sicut tota anima cogitatio est ita anima tota uoluntas est et quae perfecte uult tota uult et ut supra dictum est quaecunque illi uelle accidentia est ipsum uero uelle substantia est hinc etiam in sacris litteris uoluntatis perfectae definitio prout illud est quod ita uel ita uoluit damnabilis laudabilisque censetur sic in euangelio dominus qui uiderit inquit mulierem ad concupiscendum eam iam moechatus est eam in corde suo et in bonam partem loco alio angelorum uocibus dicitur gloria in excelsis deo et in terra pax hominibus bonae uoluntatis ecce dilectio ut tu arbitraris animi quaedam portio est ut ratio docet animus totus est si quid ergo toto amore amo non id ipsum toto animo diligo et ubi uacat illud quod dicitur diliges dominum deum tuum ex toto corde tuo et ex tota anima tua si animae pars putatur esse dilectio si enim parte sui diligit anima non utique tota diligit sin uero tota diligit tota absque ambiguitate dilectio est dicitur enim uereque dicitur quoniam deus dilectio est sed dilectio illa talis est ut nec ipsa diligere nisi bonum nec per eam diligi possit nisi bene haec autem dilectio quod est anima humana propter affectuum mutabilitatem potest et in superiora quod ei solus deus est coelesti charitate flagrare et in inferiora damnabilia amore diffluere quodlibet tamen diligat si toto amore diligit tota diligit et cum tota diligit tota dilectio est quae unitas in corpore scilicet non est xxu exemplum de geometrica arithmetica atque dialectica ad erudiendum lectorem in ea quae obscura sunt quid uideat anima per se quid per corpus i sed dicis quando absentem carum suum cogitat nunquid uelut ipso conspecto desideriis satisfecit ista ut ego coniicio atque ut plane probo potissima admodum causa est quae te tuique ignarum perpulit animam reri esse corpoream a sensibus quaeso corporis paulisper attollere ac si uales perspice quae uel quanta uis uidendi sit animo et si quid potes animi uisum corporisque discerne corpus certe nihil uidet quia nihil utique sentit absque anima ac per hoc animus corporea per corpus uidet incorporea per se haec ipsa nunc quantum impraesentiarum res postulat sequestremus ut quae sint animi uisa per corpus quae sine corpore euidenter appareant nam uelut qui uel aliquid eruditus est credo nouerit in geometrica disciplina quid sit punctum quidue linea sed quia inter eos qui ista dignabuntur legere esse potest qui nesciat de hoc ipso paululum disserendo quaeramus linea est longitudo simplex quae in corpore prorsus nequeat inueniri eo quod omne corpus longitudine longum sit non tamen ipsa sit longitudo neque possit sic esse longum ut non latum simul altumque sit quocirca sicut aiunt etiam si araneae filum cogitaueris quia utique corpus est non solam longitudinem cogitasti habet enim pro modo suo indissociabilem longitudinis suae latitudinem atque altitudinem igitur si ut fateri ueritas cogit aliud est longitudo quam altitudo seposita latitudine solam longitudinem cogitemus scio autem hanc eamdem liquido conspici non esse multorum quam cum marcius quoque philosophus negaret mathematico adrasto se uidere cum lineas fabrorum uideret utique non mirum est inquit adrastus quod habes oculos similes fabrorum ingenium dissimile pithagorae sed non idcirco tardioribus desperandum est modo uel auctoritati cedamus qui rationem forte non capimus ii haec ergo de qua loqui institueram longitudo cum fuerit puncto inchoata punctoque finita a graecis a nostris linea dicitur iam nunc si quid sit longitudo sine longitudine cognoscere ualuisti et lineam longitudine finitam formasti duas aequales lineas sibimet e regione constitue quod cum feceris intellige te figuram duabus lineis paribus non fecisse figura enim dicitur cum paribus imparibusue lineis capitibus sese contingentibus locus ambitur duabus ergo paribus lineis siue aduersim positis siue a capite contingentibus figura non clauditur tribus uero aequalibus lineis figura fit trigona et hoc aeterna atque indemutabilis ratio est omni humanae menti uel non admonitae clarens liquido nunquid ergo tribus lineis paribus quae semet mutuo capitibus tangunt fieri unquam figura nisi trigona poterit aut istud magis nunc uerum est quam fuit aut esse hoc uerum aliquando coepit aut aliquando desiit aut non est facilius corporeum interire mundum cuius utique tumidae localesque formae istarum illocalium incorporaliumque sunt et imago formarum quam ut aliquid ex his uel uariari specie uel transmoueri loco uel senio ueterascere uel quoquo pacto mutari queat ne ergo per omnes te disciplinae istius minutias traham neue intentionem tuam in aspectandis planarum figurarum uel cuborum uel piramidarum rationibus teneam propter circuli perfectionem de una tantum figura ut adhuc fecimus breuiter colloquamur iii circulus fit ex una linea sed iure nunc illud admoneberis quod linea sine altitudine atque latitudine perfectior est quae tamen habet aliquid se ipsa perfectius punctum nempe principaliter est origo lineae ab ipso incipitur ipsoque finitur cum punctum nec oriri a quoquam pateat nec finiri hoc namque continet in figuris punctum quod unus in numeris ista ergo linea quae transuersim secari potest scindi per longum non potest quia utique si scinditur habet latitudinem cum secanda est puncto caeditur cum punctum scilicet non caedatur perfectior ergo longitudo latitudine quia latitudo et transuersim et directim recipit sectionem perfectior latitudo altitudine quia altitudo non solum findi ac secari uerum et a latere caedi potest ergo altitudo sine latitudine et longitudine esse non potest et ubi haec tria sunt haud dubie corpus est latitudo sine longitudine esse non potest longitudo sine his omnibus esse potest sed sine puncto esse non potest sine his uero punctum semper est nec cuiuspiam ut sit indiget quia unius nullum potest esse principium circulus igitur una eademque circumflexa fit linea sed sicut in trigonis et tetragonis per angulos puncta sunt quibus figurarum ratio consistit sic in circulo eius medium puncto possidebitur ut circulus rata dimensione formetur nam cum unum circini radium fixeris atque alium a centro extrinsecus circumduxeris attende quantum potes centri potentiam a stabili radio illum qui circumagitur radium regere et illic ubi localiter non est potentialiter circulum figurare iu hic si purgata mentis intendas acie subrutilare tibi iam debet quid sit anima illud etiam quale est quod si sensum corporis consulamus per medium circulum duae pares lineae iunctim duci posse credantur cum ratio manifesta conuincat nequaquam per eumdem medium duci duas posse nisi una sit breuior uidetur mihi sicut superius de trigono patuit istic quoque circuli ratio insolubilibus atque aeternis manere legibus stabilis tu mihi nunc dicas uelim si ista localiter conspicit anima quid causae est ut mihi aliquod rotundum trigonum uel tetragonum in occidente de corporibus formare molienti eadem sine tumore uel motu ratio rotundi uel quadri non desit cum eodem temporis puncto secundum eamdem rotundi et quadrati legem in oriente alius paria de corporibus ualeat fabricare uidesne uel de his quae conspicatur anima quid sit uisus animi intelligisne intelligibile et intelligens nequaquam posse seiungi animaduertisne etiam quid intersit inter illas formas quas corpore cernimus et istas quas mente conspicimus istas esse sempiternum mundum cuius hic mundus imago sit unde diuinitus dictum est praeterit figura huius mundi uides etiam quod cum longitudines latitudines et altitudines corporum scire nullius propemodum sit momenti satis esse aliud unde dicit apostolus oportere nos nosse quid sit latitudo et longitudo sublimitas et profundum quid enim mihi proderit uspiam altitudinem corporei coeli quaerere planorum siderum uel circulorum uias uel singulorum interualla rimari quid spatia terrae cognoscere uel abissi profunda penetrare non de his me ut reor apostolus commonitum uoluit quae non solum laboriosa sunt sed etiam noxia si cum per haec ad aeterna semperque manentia transeundum sit in his haereatur atque remaneatur u reuertere nunc atque intuere omne longum longitudine longum fieri ipsam uero longitudinem longam dici non posse ut omne castum castitate castum fieri ipsam uero castam non dici ullatenus castitatem cum ergo meram longitudinem contemplari cupis aut cum in trigonum uel hexagonum mentis oculum figis proiice quantum uales ac refuge non solum omne corporeum sed quidquid simile esse potest corporeo et cum trigonam uel tribus punctis ac tribus lineis uel rotundam puncto uel linea conformari incorporaliter atque illocaliter uideris uim quoque ac supereminentiam conspice numerorum et intellige uniuersum corporeum numerabile per numeros fieri ipsos uero numeros non posse numerari nam quis non dicam eloqui sed cogitare digne ualeat quod numerus cum ex uno et per unum et in uno sit principium tamen ac finis illius non sit si enim dixerimus unum numeri esse principium ipsius unius quod dicemus esse principium ecce habes principium numeri in principio ut ex ipso sit numerus iam uero si numerare uelimus adiicis unum uni ut fiant duo et unum duobus ut fiant tria et unum tribus ut fiant quatuor et deinceps quoties unum multiplicauerimus toties quasi multis singulis in summa ducuntur ut decies ducti decem et uicies uiginti et centies centum et millies mille nominentur ut agnoscas omnem numerum ita per unum esse sicut ex uno procedere illud uero patet ad finem numeri qui nullus est prorsus ueniri non posse quia trans omnem numerum qui ex uno et per unum et in uno est semper est unus tria tamen ista sunt cum dicimus ex uno et per unum et in uno pariter aeterna proinde illocalia ubique tota eidem infinito semper aequalia quia nullum uere unum maius unumue minus est haec sunt numerorum inchoantia ducentia perficientia ipsa nec inchoata nec numerata nec finita credo quia sapientiae dei non est numerus nam cum ex uno et per unum et in uno sit numerus nec numerari nisi trifariam possit ipse est ternarius totus per quem omnis est numerus ecce quid habitat in anima humana ecce quod oculo cordis uidere concessum est quo diffugimus quo distrahimur cur in nobismet ipsis extra nos sumus cur patriam nostram localiter quaerimus de qua utique non ambulando sed peccando discessimus cur tenebras splendere credimus quas uidere ipsum est utique non uidere ueritatem certe quaerimus non illam per spatia locorum oportere quaeri non per corporeum aliquid aestimes inueniri satis ex corpore non solum tangendo sed etiam cogitando se separabit qui huic adhaerebit illocale certe quaerimus non illud quaeso per locale quaeramus fecit sibi ipsa ueritas sui compotem similitudinem hoc in nobis offeramus illi quod fecit non conuiciemur deum nostrum dicentes illi non potuisti facere aliquid simile tui quia si corpus sum similis tui non sum quia de nobismet ipsis nos ille conuincet xxui secreta dei locutio ad animam qualiter se debeat sciscitari loquitur enim in silentio mihi ueritas et dicit mihi tu certe qui corpus esse te credis unde incorporeo uerbo uteris aliud credo est uerbum tuum id est consilium tuum aliud uox uerbi aliud quod sonat aliud quod intelligitur nam sicut uox potest esse sine uerbo ita est uerbum sine uoce utitur tamen quodam indumento uocis uerbum tuum ut insonet auribus sicut ego indumento carnis ut uiderer hominibus et cum loqueris obsequium uocis aure tenus meat uerbum uero illocaliter ad animam permeat quia sic ad illum cui loqueris accedit quod a te utique non recedit et si loquentem te unus audierit totum uerbum tuum penes te est totum penes illum et si duo audierint totum audiunt et si multi totum et omnibus totum et singulis totum et tibi totum est noli in te perdere tam magnum munus meum similitudinem meam quam tibi benignissime tribui ut qualiter ad me tenderes non extra te quaereres nemo uenit ad patrem nisi per me et nemo ad me nisi quem pater meus attraxerit et nemo ad me uel ad patrem uenit nisi charitas diffundatur in corde eius per spiritum sanctum qui non nisi bene credenti bene speranti et bene quaerenti dabitur ad istam qua unus deus est sumus tu homo factus es ad trinitatem cum dictum est faciamus hominem ad imaginem et similitudinem nostram introspice te de te ipsa o humana anima et te ad me nitere uide mentem tuam uide uerbum tuum uide uoluntatem tuam nam totum est in mente quod cogitas et quod totum simul meministi totum simul cogitas et uis cogitare atque meminisse hoc est amas habere mentem et cogitationem cogitationem ergo tuam cum mente complecteris hoc est cum cogitare te memineris totam certe cogitationem tota mente comprehendis et totum amorem tuum uel mentem tuam tota cogitatione tua cogitas cum amare uel meminisse te cogitas et toto amore tuo eamdem totam mentem atque eamdem totam cogitationem tuam diligis cum meminisse et cogitare te diligis nullus est tamen qui meminisse et cogitare et hoc ipsum amare non diligat cum autem tibi in mente est memoria cogitationis et amoris tui si tanta illa meministi quanta sunt tanta est mens tua quanta sunt illa et cum dilectionem uel mentem tuam cogitas si tanta ea quanta sunt cogitas tanta est cogitatio tua quanta illa sunt et si mentem uel cogitationem tuam pro sui modo diligis haec et amor tuus aequalia certe sunt et si se singula tota simul uel ament uel cogitent uel meminerint non maiora erunt tota simul tria quam uel mens tota pariter recolens uel cogitatio tota cognoscens uel amor tota diligens haec et in te esse ac potius ista te esse me tibi radiante cognoscis si illos mihi oculos quibus me uideri dignor attuleris nequaquam me uel incorporeus nisi purgatus uidet quominus uideri me a te putes posse si corpus ego et pater et caritas nostra unus deus sumus tu mens rationalis et uerbum uel dilectio tua unus es homo ad similitudinem auctoris tui factus non ad aequalitatem creatus nempe non genitus formatus es ipse non formator recede ab his quae infra te sunt minus utique formata hoc est minus formosa quam tu es accede formatrici formae quo possis esse formosior eidemque semper adiungere quia tanto ab illa speciei amplius capies quanto te illi caritatis pondere magis impresseris ab illa scilicet obtinebis imaginis huius indemutabilem statum a qua sumpsisti principium haec et talia loquitur ueritas ad aurem cordis intrinsecus admonens nos ut quod ad similitudinem incorporei dei non ad similitudinem corporei mundi facti sumus incorporeos nos esse cognoscamus non solum quia deo incorporeo similes sumus sed etiam quia corporeo mundo dissimiles xxuii quod quilibet absens corpore carum suum mente uideat ecce de statu uel uisione rationalis animae infinitarum pro quaestionis magnitudine rationum tactis breuiter potius causis quam satis usque discussis arbitror me de illocalitate atque incorporalitate animae sufficiens dedisse responsum tu nunc ita longe disparilem infraque positam euidenter intelligens corpoream uisionem non ulterius isto iacteris incerto ut si carum tuum sicut ipse dicis absentem cogitas idcirco eumdem quia tibi corporaliter non apparet credas absentem quia si tibi in illa sui parte carus est qua uterque homines estis et qua uosmet uicario amore diligitis ita tibi ille praesens est ut tu ipse tibi quidquid enim tu es substantialiter hoc ille est uisio uero intellectus est animae si te uides illum uides qui nihil est aliud quam tu qui si corporaliter assisteret per signa certe corporis agnitionem sui tibi faceret per quae si illud forte cepisses indicium quo eumdem tibi inimicum potius esse cognosceres reuerberata utique affectuum disparilitate anima tua ab eius anima quodammodo resiliret et in uno corporaliter loco atque in eodem si potest dici uestigio satis scilicet essetis uoluntatum diuersitate