similis nec maiora tantum nauigia tolerat uerum more etiam pelagi saeuientis exsurgens iactat nauigantes atrociter utique si alio uentus alio unda praecipitat in eo est insula antros nomine quam pendere et adtolli aquis increscentibus ideo incolae existimant quia cum uideantur editiora quis obiacet ubi se fluctus impleuit illa operit haec ut prius tantum ambitur et quod ea quibus ante ripae collesque ne cernerentur obstiterant tunc uelut ex loco superiore perspicua sunt ab garunnae exitu latus illud incipit terrae procurrentis in pelagus et ora cantabricis aduersa litoribus aliis populis media eius habitantibus ab santonis ad ossismos usque deflexa ab illis enim iterum ad septentriones frons litorum respicit pertinetque ad ultimos gallicarum gentium morinos nec portu quem gesoriacum uocant quidquam notius habet rhenus alpibus decidens prope a capite duos lacus efficit uenetum et acronum mox diu solidus et certo alueo lapsus haud procul a mari huc et illuc dispergitur sed ad sinistram amnis etiamnum et donec effluat rhenus ad dextram primo angustus et sui similis post ripis longe ac late recedentibus iam non amnis sed ingens lacus ubi campos impleuit fleuo dicitur eiusdemque nominis insulam amplexus fit iterum artior iterumque fluuius emittitur germania hinc ripis eius usque ad alpes a meridie ipsis alpibus ab oriente sarmaticarum confinio gentium qua septentrionem spectat oceanico litore obducta est qui habitant immanes sunt animis atque corporibus et ad insitam feritatem uaste utraque exercent bellando animos corpora adsuetudine laborum maxime frigoris nudi agunt antequam puberes sint et longissima apud eos pueritia est uiri sagis uelantur aut libris arborum quamuis saeua hieme nandi non patientia tantum illis studium etiam est bella cum finitimis gerunt causas eorum ex libidine arcessunt neque inperitandi prolatandique quae possident nam ne illa quidem enixe colunt sed ut circa ipsos quae iacent uasta sint ius in uiribus habent adeo ut ne latrocinii quidem pudeat tantum hospitibus boni mitesque supplicibus uictu ita asperi incultique ut cruda etiam carne uescantur aut recenti aut cum rigentem in ipsis pecudum ferarumque coriis manibus pedibusque subigendo renouarunt terra ipsa multis inpedita fluminibus multis montibus aspera et magna ex parte siluis ac paludibus inuia paludium suesia metia et melsiagum maximae siluarum hercinia et aliquot sunt quae nomen habent sed illa dierum sexaginta iter occupans ut maior aliis ita notior montium altissimi taunus et retico nisi quorum nomina uix est eloqui ore romano amnium in alias gentes exeuntium danuuius et rhodanus in rhenum moenis et lupia in oceanum amissis uisurgis et albis clarissimi super albim codanus ingens sinus magnis paruisque insulis refertus est hac re mare quod gremio litorum accipitur nusquam late patet nec usquam mari simile uerum aquis passim interfluentibus ac saepe transgressis uagum atque diffusum facie amnium spargitur qua litora adtingit ripis contentum insularum non longe distantibus et ubique paene tantundem it angustum et par freto curuansque se subinde longo supercilio inflexum est in eo sunt cimbri et teutoni ultra ultimi germaniae hermiones sarmatia intus quam ad mare latior ab his quae secuntur uistula amne discreta qua retro abit usque ad histrum flumen inmittitur gens habitu armisque parthicae proxima uerum ut caeli asperioris ita ingenii non se urbibus tenent et ne statis quidem sedibus ut inuitauere pabula ut cedens ut sequens hostis exegit ita res opesque secum trahens semper castra habitant bellatrix libera indomita et usque eo inmanis atque atrox ut feminae etiam bella cum uiris ineant atque ut habiles sint natis statim dextra aduritur mamma inde expedita in ictus manus quae exseritur uirile fit pectus arcus tendere equitare uenari puellaria pensa sunt ferire hostem adultarum stipendium est adeo ut non percussisse pro flagitio habeatur sitque eis poenae uirginitas inde asiae confinia nisi ubi perpetuae hiemes sedent et intolerabilis rigor scithici populi incolunt fere omnes et in unum belcae adpellati in asiatico litore primi hiperborei super aquilonem riphaeosque montes sub ipso siderum cardine iacent ubi sol non cotidie ut nobis sed primum uerno aequinoctio exortus autumnali demum occidit ideo sex mensibus dies et totidem aliis nox usque continua est terra angusta aprica per se fertilis cultores iustissimi et diutius quam ulli mortalium et beatius uiuunt quippe festo semper otio laeti non bella nouere non iurgia sacris operati maxime apollinis quorum primitias delon misisse initio per uirgines suas deinde per populos subinde tradentes ulterioribus moremque eum diu et donec uitio gentium temeratus est seruasse referuntur habitant lucos siluasque et ubi eos uiuendi satietas magis quam taedium cepit hilares redimiti sertis semet ipsi in pelagus ex certa rupe praecipitant id eis funus eximium est mare caspium ut angusto ita longo etiam freto primum terras quasi fluuius inrumpit atque ubi recto alueo influxit in tres sinus diffunditur contra os ipsum in hircanium ad sinistram in scithicum ad dextram in eum quem proprie totius nomine caspium adpellant omne atrox saeuum sine portibus procellis undique expositum ac beluis magis quam cetera refertum et ideo minus nauigabile ad introeuntium dextram scithae nomades freti litoribus insident intus sunt ad caspium sinum caspii et amazones sed quas sauromatidas adpellant ad hircanium albani et moschi et hircani in scithico amardi et pestici et iam ad fretum derbices multi in eo sinu magni paruique amnes fluunt sed qui famam habeat ex ceraunis montibus uno alueo descendit duobus exit in caspium araxes tauri latere demissus quoad campos armeniae secat labitur placidus et silens neque in utram partem eat quamquam intuearis manifestus cum in asperiora deuenit hinc atque illinc rupibus pressus et quanto angustior tanto magis pernix frangit se subinde ad opposita cautium atque ob id ingenti cum murmure sonansque deuoluitur adeo citus ut qua ex praecipiti in subiecta casurus est non declinet statim undam sed ultra quam canalem habet euehat plus iugeri spatio sublimis et aquis pendentibus semet ipse sine alueo ferens deinde ubi incuruus arcuatoque amne descendit fit tranquillus iterumque per campos tacitus et uix fluens in id litus elabitur cirus et cambises ex radicibus coraxici montis uicinis fontibus editi et in diuersa abeunt perque hiberas et hircanos diu et multum distantibus alueis defluunt post non longe a mari eodem lacu accepti in hircanium sinum uno ore perueniunt iaxartes et oxos per deserta scithiae ex sugdianorum regionibus in scithicum exeunt ille suo fonte grandis hic incursu aliorum grandior et aliquamdiu ad occasum ab oriente occurrens iuxta dahas primum inflectitur cursuque ad septentrionem conuerso inter amardos et pesticos os aperit siluae alia quoque dira animalia uerum et tigres ferunt utique hircaniae saeuum ferarum genus et usque eo pernix ut illis longe quoque praegressum equitem consequi nec tantum semel sed aliquotiens etiam cursu unde coeperit subinde repetito solitum et facile sit causa ex eo est quod ubi ille interceptos earum catulos citus coepit auehere et rabiem adpropinquantium astu frustraturus unum de pluribus omisit hae proiectum excipiunt et ad cubilia sua referunt rursumque et saepius remeant atque idem efficiunt donec ad frequentiora quam adire audeant profugus raptor euadat ultra caspium sinum quidnam esset ambiguum aliquamdiu fuit idemne oceanus an tellus infesta frigoribus sine ambitu ac sine fine proiecta sed praeter phisicos homerumque qui uniuersum orbem mari circumfusum esse dixerunt cornelius nepos ut recentior auctoritate sic certior testem autem rei quintum metellum celerem adicit eumque ita rettulisse commemorat cum galliae pro consule praeesset indos quosdam a rege botorum dono sibi datos unde in eas terras deuenissent requirendo cognosse ui tempestatium ex indicis aequoribus abreptos emensosque quae intererant tandem in germaniae litora exisse restat ergo pelagus sed reliqua lateris eiusdem adsiduo gelu durantur et ideo deserta sunt his oris quas angulo baeticae adhuc usque perstrinximus multae ignobiles insulae et sine nominibus etiam adiacent sed earum quas praeterire non libeat gades fretum adtingit eaque angusto spatio et ueluti flumine a continenti abscissa qua terris propior est paene rectam ripam agit qua oceanum spectat duobus promunturiis euecta in altum medium litus abducit et fert in altero cornu eiusdem nominis urbem opulentam in altero templum aegiptii herculis conditoribus religione uetustate opibus inlustre tirii constituere cur sanctum sit ossa eius ibi sita efficiunt annorum quis manet ab iliaca tempestate principia sunt opes tempus aluit in lusitania erithia est quam gerionae habitatam accepimus aliaeque sine certis nominibus adeo agri fertiles ut cum semel sata frumenta sint subinde recidiuis seminibus segetem nouantibus septem minime interdum plures etiam messes ferant in celticis aliquot sunt quas quia plumbo abundant uno omnes nomine cassiteridas adpellant sena in britannico mari ossismicis aduersa litoribus gallici numinis oraculo insignis est cuius antistites perpetua uirginitate sanctae numero nouem esse traduntur gallizenas uocant putantque ingeniis singularibus praeditas maria ac uentos concitare carminibus seque in quae uelint animalia uertere sanare quae apud alios insanabilia sunt scire uentura et praedicare sed nonnisi dedita nauigantibus et in id tantum ut se consulerent profectis britannia qualis sit qualesque progeneret mox certiora et magis explorata dicentur quippe tamdiu clausam aperit ecce principum maximus nec indomitarum modo ante se uerum ignotarum quoque gentium uictor propriarum rerum fidem ut bello affectauit ita triumpho declaraturus portat ceterum ut adhuc habuimus inter septentrionem occidentemque proiecta grandi angulo rheni ostia prospicit dein obliqua retro latera abstrahit altero galliam altero germaniam spectans tum rursus perpetuo margine directi litoris ab tergore abducta iterum se in diuersos angulos cuneat triquetra et siciliae maxime similis plana ingens fecunda uerum iis quae pecora quam homines benignius alant fert nemora saltusque ac praegrandia flumina alternis motibus modo in pelagus modo retro fluentia et quaedam gemmas margaritasque generantia fert populos regesque populorum sed sunt inculti omnes atque ut longius a continenti absunt ita magis aliarum opum ignari tantum pecore ac finibus dites incertum ob decorem an quid aliud uitro corpora infecti causas tamen bellorum et bella contrahunt ac se frequenter inuicem infestant maxime inperitandi cupidine studioque ea prolatandi quae possident dimicant non equitatu modo aut pedite uerum et bigis et curribus gallice armatis couinnos uocant quorum falcatis axibus utuntur super britanniam iuuerna est paene par spatio sed utrimque aequali tractu litorum oblonga caeli ad maturanda semina iniqui uerum adeo luxuriosa herbis non laetis modo sed etiam dulcibus ut se exigua parte diei pecora impleant et nisi pabulo prohibeantur diutius pasta dissiliant cultores eius inconditi sunt et omnium uirtutium ignari magis quam aliae gentes aliquatenus tamen gnari pietatis admodum expertes triginta sunt orcades angustis inter se diductae spatiis septem haemodae contra germaniam uectae in illo sinu quem codanum diximus ex iis scadinauia quam adhuc teutoni tenent et ut fecunditate alias ita magnitudine antestat quae sarmatis aduersa sunt ob alternos accessus recursusque pelagi et quod spatia quis distant modo operiuntur undis modo nuda sunt alias insulae uidentur alias una et continens terra in his esse oeonas qui ouis auium palustrium et auenis tantum alantur esse equinis pedibus hippopodas et panotios quibus magnae aures et ad ambiendum corpus omne patulae nudis alioquin pro ueste sint praeterquam quod fabulis traditur apud auctores etiam quos sequi non pigeat inuenio thile belcarum litori adposita est grais et nostris celebrata carminibus in ea quod ibi sol longe occasurus exsurgit breues utique noctes sunt sed per hiemem sicut aliubi obscurae aestate lucidae quod per id tempus iam se altius euehens quamquam ipse non cernatur uicino tamen splendore proxima inlustrat per solstitium uero nullae quod tum iam manifestior non fulgorem modo sed sui quoque partem maximam ostentat talge in caspio mari sine cultu fertilis omni fruge ac fructibus abundans sed uicini populi quae gignuntur adtingere nefas et pro sacrilegio habent diis parata existimantes diisque seruanda aliquot et illis oris quas desertas diximus aeque desertae adiacent quas sine propriis nominibus scithicas uocant ab his in eoum mare cursus inflectitur inque oram terrae spectantis orientem pertinet haec a scithico promunturio ad colida primum ob niues inuia deinde ob inmanitatem habitantium inculta scithae sunt androphagoe et sacae distincti regione quia feris scatet inhabitabili uasta deinde iterum loca beluae infestant usque ad montem mari inminentem nomine tabim longe ab eo taurus adtollitur seres intersunt genus plenum iustitiae et commercio quod rebus in solitudine relictis absens peragit notissimum india non eoo tantum adposita pelago sed et ei quod ad meridiem spectans indicum diximus et hinc tauri iugis ab occidente indo finita tantum spatium litoris occupat quantum per sexaginta dies noctesque uelificantibus cursus est ita multum a nostris abducta regionibus ut in aliqua parte eius neuter septentrio adpareat aliterque quam in aliis oris umbrae rerum ad meridiem iaceant ceterum fertilis et uario genere hominum aliorumque animalium scatet alit formicas non minores maximis canibus quas more griporum aurum penitus egestum cum summa pernicie adtingentium custodire commemorant immanes et serpentes alit qui et elephantos morsu atque ambitu corporis adficiant tam pinguis alicubi et tam feracis soli ut in eo mella frondibus defluant lanas siluae ferant harundinum fissa internodia ueluti nauigia binos et quaedam ternos etiam uehant cultorum habitus moresque dissimiles lino alii uestiuntur aut lanis quas diximus alii auium ferarumque pellibus pars nudi agunt pars tantum obscena uelati alii humiles paruique alii ita proceri et corpore ingentes ut elephantis etiam et ibi maximis sicut nos equis facile atque habiliter utantur quidam nullum animal occidere nulla carne uesci optimum existimant quosdam tantum pisces alunt quidam proximos parentes priusquam annis aut aegritudine in maciem eant uelut hostias caedunt caesorumque uisceribus epulari fas et maxime pium est at ubi senectus aut morbus incessit procul a ceteris abeunt mortemque in solitudine nihil anxii exspectant prudentiores et quibus ars studiumque sapientiae contingit non exspectant eam sed ingerendo semet ignibus laeti et cum gloria arcessunt urbium quas incolunt sunt autem plurimae nisa est clarissima et maxima montium meros ioui sacer famam hinc praecipuam habent in illa genitum in huius specu liberum arbitrantur esse nutritum unde graecis auctoribus ut femori iouis insitum dicerent aut materia ingessit aut error oras tenent a tamo ad gangen palibotri a gange ad colida nisi ubi magis quam ut habitetur exaestuat atrae gentes et quodammodo aethiopes ab colide ad indum recta sunt litora timidique populi et marinis opibus adfatim dites tamus promunturium est quod taurus adtollit colis alter eo ae partis angulus initiumque lateris ad meridiem uersi ganges et indus amnes ille multis fontibus in haemode monte conceptus simul unum alueum fecit fit omnium maximus et alicubi latius qua angustissime fluit decem milia passuum patens in septem ora dispergitur indus ex monte propaniso exortus et alia quidem flumina admittit sed clarissima cophen acesinum hidaspen conceptamque pluribus alueis undam lato spatio trahit hinc paene gangen magnitudine exaequat post ubi saepe aliquot magnis flexibus cinxit iugum ingens iterum rectus solidusque descendit donec ad laeuam dextramque se diducens duobus ostiis longe distantibus exeat ad tamum insula est chrise ad gangen argire altera aurei soli ita ueteres tradidere altera argentei atque ut maxime uidetur aut ex re nomen aut ex uocabulo fabula est taprobane aut grandis admodum insula aut prima pars orbis alterius id parcius dicitur sed quia habitatur nec quisquam circum eam isse traditur prope uerum est contra indi ostia illa sunt quae uocant solis adeo inhabitabilia ut ingressos uis circumfusi aeris exanimet confestim et inter ipsa ostia patalene regio ob aestus intolerabilis alicubi cultoribus egens ariane inde ad principia rubri maris pertinet ipsa inuia atque deserta humus cineri magis fit quam pulueri similis ideoque per eam rara et non grandia flumina emanant quorum tuberonem et arusacen notissima accepimus rubrum mare graeci siue quia eius coloris est siue quod ibi erithras regnauit erithran thalassan appellant procellosum asperum mare profundum et magnorum animalium magis quam cetera capax primo