deum proferebant insignis exuuias quorum primus lucernam claro praemicantem porrigebat lumine non adeo nostris illis consimilem quae uespertinas illuminant epulas sed aureum cimbium medio sui patore flammulam suscitans largiorem secundus uestitum quidem similis sed manibus ambabus gerebat altaria id est auxilia quibus nomen dedit proprium deae summatis auxiliaris prouidentia ibat tertius attollens palmam auro subtiliter foliatam nec non mercuriale etiam caduceum quartus aequitatis ostendebat indicium deformatam manum sinistram porrecta palmula quae genuina pigritia nulla calliditate nulla sollertia praedita uidebatur aequitati magis aptior quam dextera idem gerebat et aureum uasculum in modum papillae rutundatum de quo lacte libabat quintus auream uannum aureis congestam ramulis sextus ferebat amphoram nec mora cum dei dignati pedibus humanis incedere prodeunt hic horrendus ille superum commeator et inferum nunc atra nunc aurea facie sublimis attollens canis ceruices arduas anubis laeua caduceum gerens dextera palmam uirentem quatiens huius uestigium continuum sequebatur bos in erectum leuata statum bos omniparentis deae fecundum simulacrum quod residens umeris suis proferebat unus e ministerio beato gressu gestuosus ferebatur ab alio cista secretorum capax penitus celans operta magnificae religionis gerebat alius felici suo gremio summi numinis uenerandam effigiem non pecoris non auis non ferae ac ne hominis quidem ipsius consimilem sed sollerti repertu etiam ipsa nouitate reuerendam altioris utcumque et magno silentio tegendae religionis argumentum ineffabile sed ad istum plane modum fulgente auro figuratum urnula faberrime cauata fundo quam rutundo miris extrinsecus simulacris aegiptiorum effigiata eius orificium non altiuscule leuatum in canalem porrectum longo riuulo prominebat ex alia uero parte multum recedens spatiosa dilatione adhaerebat ansa quam contorto nodulo supersedebat aspis squameae ceruicis striato tumore sublimis et ecce praesentissimi numinis promissa nobis accedunt beneficia et fata salutemque ipsam meam gerens sacerdos adpropinquat ad ipsum praescriptum diuinae promissionis ornatum dextera proferens sistrum deae mihi coronam et hercules coronam consequenter quod tot ac tantis exanclatis laboribus tot emensis periculis deae maximae prouidentia adluctantem mihi saeuissime fortunam superarem nec tamen gaudio subitario commotus inclementi me cursu proripui uerens scilicet ne repentino quadripedis impetu religionis quietus turbaretur ordo sed placido ac prorsus humano gradu cunctabundus paulatim obliquato corpore sane diuinitus decedente populo sensim inrepo at sacerdos ut reapse cognoscere potui nocturni commonefactus oraculi miratusque congruentiam mandati muneris confestim restitit et ultro porrecta dextera ob os ipsum meum coronam exhibuit tunc ego trepidans adsiduo pulsu micanti corde coronam quae rosis amoenis intexta fulgurabat auido ore susceptam cupidus promissi deuoraui nec me fefellit caeleste promissum protinus mihi delabitur deformis et ferina facies ac primo quidem squalens pilus defluit ac dehinc cutis crassa tenuatur uenter obesus residet pedum plantae per ungulas in digitos exeunt manus non iam pedes sunt sed in erecta porriguntur officia ceruix procera cohibetur os et caput rutundatur aures enormes repetunt pristinam paruitatem dentes saxei redeunt ad humanam minutiem et quae me potissimum cruciabat ante cauda nusquam populi mirantur religiosi uenerantur tam euidentem maximi numinis potentiam et consimilem nocturnis imaginibus magnificentiam et facilitatem reformationis claraque et consona uoce caelo manus adtendentes testantur tam inlustre deae beneficium at ego stupore nimio defixus tacitus haerebam animo meo tam repentinum tamque magnum non capiente gaudium quid potissimum praefarer primarium unde nouae uocis exordium caperem quo sermone nunc renata lingua felicius auspicarer quibus quantisque uerbis tantae deae gratias agerem sed sacerdos utcumque diuino monitu cognitis ab origine cunctis cladibus meis quanquam et ipse insigni permotus miraculo nutu significato prius praecipit tegendo mihi linteam dari laciniam nam me cum primum nefasto tegmine despoliauerat asinus compressis in artum feminibus et superstrictis accurate manibus quantum nudo licebat uelamento me naturali probe muniueram tunc e cohorte religionis unus inpigre superiorem exutus tunicam supertexit me celerrume quo facto sacerdos uultu geniali et hercules inhumano in aspectum meum attonitus sic effatur multis et uariis exanclatis laboribus magnisque fortunae tempestatibus et maximis actus procellis ad portum quietis et aram misericordiae tandem luci uenisti nec tibi natales ac ne dignitas quidem uel ipsa qua flores usquam doctrina profuit sed lubrico uirentis aetatulae ad seruiles delapsus uoluptates curiositatis inprosperae sinistrum praemium reportasti sed utcumque fortunae caecitas dum te pessimis periculis discruciat ad religiosam istam beatitudinem inprouida produxit malitia eat nunc et summo furore saeuiat et crudelitati suae materiem quaerat aliam nam in eos quorum sibi uitas in seruitium deae nostrae maiestas uindicauit non habet locum casus infestus quid latrones quid ferae quid seruitium quid asperrimorum itinerum ambages reciprocae quid metus mortis cotidianae nefariae fortunae profuit in tutelam iam receptus es fortunae sed uidentis quae suae lucis splendore ceteros etiam deos illuminat sume iam uultum laetiorem candido isto habitu tuo congruentem comitare pompam deae sospitatricis inouanti gradu uideant inreligiosi uideant et errorem suum recognoscant en ecce pristinis aerumnis absolutus isidis magnae prouidentia gaudens lucius de sua fortuna triumphat quo tamen tutior sis atque munitior da nomen sanctae huic militiae cuius non olim sacramento etiam rogabaris teque iam nunc obsequio religionis nostrae dedica et ministerii iugum subi uoluntarium nam cum coeperis deae seruire tunc magis senties fructum tuae libertatis ad istum modum uaticinatus sacerdos egregius fatigatos anhelitus trahens conticuit exin permixtus agmini religioso procedens comitabar sacrarium totae ciuitati notus ac conspicuus digitis hominum nutibusque notabilis omnes in me populi fabulabantur hunc omnipotentis hodie deae numen augustum reformauit ad homines felix hercules et ter beatus qui uitae scilicet praecedentis innocentia fideque meruerit tam praeclarum de caelo patrocinium ut renatus quodam modo statim sacrorum obsequio desponderetur inter haec et festorum uotorum tumultum paulatim progressi iam ripam maris proximamus atque ad ipsum illum locum quo pridie meus stabulauerat asinus peruenimus ibi deum simulacris rite dispositis nauem faberrime factam picturis miris aegiptiorum circumsecus uariegatam summus sacerdos taeda lucida et ouo et sulpure sollemnissimas preces de casto praefatus ore quam purissime purificatam deae nuncupauit dedicauitque huius felicis aluei nitens carbasus litteras uotum auro intextas progerebat eae litterae uotum instaurabant de noui commeatus prospera nauigatione iam malus insurgit pinus rutunda splendore sublimis insigni carchesio conspicua et puppis intorta chenisco bracteis aureis uestita fulgebat omnisque prorsus carina citro limpido perpolita florebat tunc cuncti populi tam religiosi quam profani uannos onustas aromatis et huiusce modi suppliciis certatim congerunt et insuper fluctus libant intritum lacte confectum donec muneribus largis et deuotionibus faustis completa nauis absoluta strophiis ancoralibus peculiari serenoque flatu pelago redderetur quae postquam cursus spatio prospectum sui nobis incertat sacrorum geruli sumtis rursum quae quisque detulerant alacres ad fanum reditum capessunt simili structu pompae decori at cum ad ipsum iam templum peruenimus sacerdos maximus quique diuinas effigies progerebant et qui uenerandis penetralibus pridem fuerant initiati intra cubiculum deae recepti disponunt rite simulacra spirantia tunc ex his unus quem cuncti grammatea dicebant pro foribus assistens coetu pastophorum quod sacrosancti collegii nomen est uelut in contionem uocato indidem de sublimi suggestu de libro de litteris fausta uota praefatus principi magno senatuique et equiti totoque romano populo nauticis nauibusque quae sub imperio mundi nostratis reguntur renuntiat sermone rituque graeciensi quam uocem feliciter cunctis euenire signauit populi clamor insecutus exin gaudio delibuti populares thallos uerbenas corollas ferentes exosculatis uestigiis deae quae gradibus haerebat argento formata ad suos discedunt lares nec tamen me sinebat animus ungue latius indidem digredi sed intentus in praesentis deae specimen pristinos casus meos recordabar nec tamen fama uolucris pigra pinnarum tarditate cessauerat sed protinus in patria deae prouidentis adorabile beneficium meamque ipsius fortunam memorabilem narrauerat passim confestim denique familiares ac uernulae quique mihi proximo nexu sanguinis cohaerebant luctu deposito quem de meae mortis falso nuntio susceperant repentino laetati gaudio uarie quisque munerabundi ad meum festinant ilico diurnum reducemque ab inferis conspectum quorum desperata ipse etiam facie recreatus oblationes honestas aequi bonique facio quippe cum mihi familiares quo ad cultum sumptumque largiter succederet deferre prospicue curassent adfatis itaque ex officio singulis narratisque meis propere et pristinis aerumnis et praesentibus gaudiis me rursum ad deae gratissimum mihi refero conspectum aedibusque conductis intra conseptum templi larem temporarium mihi constituo deae ministeriis adhuc priuatis adpositus contuberniisque sacerdotum indiuiduus et numinis magni cultor inseparabilis nec fuit nox una uel quies aliqua uisu deae monituque ieiuna sed crebris imperiis sacris suis me iam dudum destinatum nunc saltem censebat initiari at ego quanquam cupienti uoluntate praeditus tamen religiosa formidine retardabar quod enim sedulo percontaueram difficile religionis obsequium et castimoniorum abstinentiam satis arduam cautoque circumspectu uitam quae multis casibus subiacet esse muniendam haec identidem mecum reputans nescio quo modo quanquam festinans differebam nocte quadam plenum gremium suum uisus est mihi summus sacerdos offerre ac requirenti quid utique istud respondisse partes illas de thessalia mihi missas seruum etiam meum indidem superuenisse nomine candidum hanc experrectus imaginem diu diuque apud cogitationes meas reuoluebam quid rei portenderet praesertim cum nullum unquam habuisse me seruum isto nomine nuncupatum certus essem utut tamen sese praesagium somni porrigeret lucrum certum modis omnibus significari partium oblatione credebam sic anxius et in prouentum prosperiorem attonitus templi matutinas apertiones opperiebar ac dum uelis candentibus reductis in diuersum deae uenerabilem conspectum adprecamur et per dispositas aras circumiens sacerdos rem diuinam procurans supplicamentis sollemnibus de penetrali fontem petitum spondeo libat rebus iam rite consummatis inchoatae lucis salutationibus religiosi primam nuntiantes horam perstrepunt et ecce superueniunt hipata quos ibi reliqueram famulos cum me photis malis incapistrasset erroribus cognitis scilicet fabulis meis nec non et equum quoque illum meum reducentes quem diuerse distractum notae dorsualis agnitione recuperauerant quare sollertiam somni tum mirabar uel maxime quod praeter congruentiam lucrosae pollicitationis argumento serui candidi equum mihi reddidisset colore candidum quo facto idem sollicitius sedulum colendi frequentabam ministerium spe futura beneficiis praesentibus pignerata nec minus in dies mihi magis magisque accipiendorum sacrorum cupido gliscebat summisque precibus primarium sacerdotem saepissime conueneram petens ut me noctis sacratae tandem arcanis initiaret at ille uir alioquin grauis et sobriae religionis obseruatione famosus clementer ac comiter et ut solent parentes inmaturis liberorum desideriis modificari meam differens instantiam spei melioris solaciis alioquin anxium mihi permulcebat animum nam et diem quo quisque possit initiari deae nutu demonstrari et sacerdotem qui sacra debeat ministrare eiusdem prouidentia deligi sumptus etiam caerimoniis necessarios simili praecepto destinari quae cuncta nos quoque obseruabili patientia sustinere censebat quippe cum auiditati contumaciaeque summe cauere et utramque culpam uitare ac neque uocatus morari nec non iussus festinare deberem nec tamen esse quemquam de suo numero tam perditae mentis uel immo destinatae mortis qui non sibi quoque seorsum iubente domina temerarium atque sacrilegum audeat ministerium subire noxamque letalem contrahere nam et inferum claustra et salutis tutelam in deae manu posita ipsamque traditionem ad instar uoluntariae mortis et precariae salutis celebrari quippe cum transactis uitae temporibus iam in ipso finitae lucis limine constitutos quis tamen tuto possint magna religionis committi silentia numen deae soleat elicere et sua prouidentia quodam modo renatos ad nouae reponere rursus salutis curricula ergo igitur me quoque oportere caeleste sustinere praeceptum quanquam perspicua euidentique magni numinis dignatione iam dudum felici ministerio nuncupatum destinatumque nec secus quam cultores ceteri cibis profanis ac nefariis iam nunc temperarem quo rectius ad arcana purissimae religionis secreta peruaderem dixerat sacerdos nec inpatientia corrumpebatur obsequium meum sed intentus miti quiete et probabili taciturnitate sedulum quot dies obibam culturae sacrorum ministerium nec me fefellit uel longi temporis prolatione cruciauit deae potentis benignitas salutaris sed noctis obscurae non obscuris imperiis euidenter monuit aduenisse diem mihi semper optabilem quo me maxumi uoti compotiret quantoque sumptu deberem procurare supplicamentis ipsumque mithram illum suum sacerdotem praecipuum diuino quodam stellarum consortio ut aiebat mihi coniunctum sacrorum ministrum decernit quis et ceteris beniuolis praeceptis summatis deae recreatus animi necdum satis luce lucida discussa quiete protinus ad receptaculum sacerdotis contendo atque eum cubiculo suo commodum prodeuntem continatus saluto solito constantius destinaueram iam uelut debitum sacris obsequium flagitare at ille statim ut me conspexit prior o inquit luci te felicem te beatum quem propitia uoluntate numen augustum tantopere dignatur et quid inquit iam nunc stas otiosus teque ipsum demoraris adest tibi dies uotis adsiduis exoptatus quo deae multinominis diuinis imperiis per istas meas manus piissimis sacrorum arcanis insinueris et iniecta dextera senex comissimus ducit me protinus ad ipsas fores aedis amplissimae rituque sollemni apertionis celebrato ministerio ac matutino peracto sacrificio de opertis aditi profert quosdam libros litteris ignorabilibus praenotatos partim figuris cuiusce modi animalium concepti sermonis compendiosa uerba suggerentes partim nodosis et in modum rotae tortuosis capreolatimque condensis apicibus a curiositate profanorum lectione munita indidem mihi praedicat quae forent ad usum teletae necessario praeparanda ea protinus nauiter et aliquanto liberalius partim ipse partim per meos socios coemenda procuro iamque tempore ut aiebat sacerdos id postulante stipatum me religiosa cohorte deducit ad proximas balneas et prius sueto lauacro traditum praefatus deum ueniam purissime circumrorans abluit rursumque ad templum reductum iam duabus diei partibus transactis ante ipsa deae uestigia constituit secretoque mandatis quibusdam quae uoce meliora sunt illud plane cunctis arbitris praecipit decem continuis illis diebus cibariam uoluptatem cohercerem neque ullum animal essem et inuinius essem quis uenerabili continentia rite seruatis iam dies aderat diuino destinatus uadimonio et sol curuatus intrahebat uesperam tum ecce confluunt undique turbae sacrorum ritu uetusto uariis quisque me muneribus honorantes tunc semotis procul profanis omnibus linteo rudique me contectum amicimine arrepta manu sacerdos deducit ad ipsius sacrarii penetralia quaeras forsitan satis anxie studiose lector quid deinde dictum quid factum dicerem si dicere liceret cognosceres si liceret audire sed parem noxam contraherent et aures et lingua ista impiae loquacitatis illae temerariae curiositatis nec te tamen desiderio forsitan religioso suspensum angore diutino cruciabo igitur audi sed crede quae uera sunt accessi confinium mortis et calcato proserpinae limine per omnia uectus elementa remeaui nocte media uidi solem candido coruscantem lumine deos inferos et deos superos accessi coram et adoraui de proxumo ecce tibi rettuli quae quamuis audita ignores tamen necesse est ergo quod solum potest sine piaculo ad profanorum intellegentias enuntiari referam mane factum est et perfectis sollemnibus processi duodecim sacratus stolis habitu quidem religioso satis sed effari de eo nullo uinculo prohibeor quippe quod tunc temporis uidere praesentes plurimi namque in ipso aedis sacrae meditullio ante deae simulacrum constitutum tribunal ligneum iussus superstiti bissina quidem sed floride depicta ueste conspicuus et umeris dependebat pone tergum talorum tenus pretiosa chlamida quaqua tamen uiseres colore uario circumnotatis insignibar animalibus hinc dracones indici inde gripes hiperborei quos in speciem pinnatae alitis generat mundus alter hanc olimpiacam stolam sacrati nuncupant at manu dextera gerebam flammis adultam facem et caput decore corona cinxerat palmae candidae foliis in modum radiorum prosistentibus sic ad instar solis exornato me et in uicem simulacri constituto repente uelis reductis in aspectum populus errabat exhinc festissimum celebraui natalem sacrorum et suaues epulae et faceta conuiuia dies etiam tertius pari caerimoniarum ritu celebratus et ientaculum religiosum et teletae legitima consummatio paucis dehinc ibidem commoratus diebus inexplicabili uoluptate simulacri diuini perfruebar inremunerabili quippe beneficio pigneratus sed tandem deae monitu licet non plene tamen pro meo modulo supplicue gratis persolutis tardam satis domuitionem comparo uix equidem abruptis ardentissimi desiderii retinaculis prouolutus denique ante conspectum deae et facie mea diu detersis uestigiis eius lacrimis obortis singultu crebro sermonem interficiens et uerba deuorans aio tu quidem sancta et humani generis sospitatrix perpetua semper fouendis mortalibus munifica dulcem matris adfectionem miserorum casibus tribuis nec dies nec quies ulla ac ne momentum quidem tenue tuis transcurrit beneficiis otiosum quin mari terraque protegas homines et depulsis uitae procellis salutarem porrigas dexteram qua fatorum etiam inextricabiliter contorta retractas licia et fortunae tempestates mitigas et stellarum noxios meatus cohibes te superi colunt