animae gradu progressionis ex ipso cum ipsius essent tamen quia quadam longinquitate ab ipso minore luce fulgebant et minore lumine non ita perfectae fuerant id est quia labi ab intelligentia ueri poterant in ea quae uerisimilia erant et a uerisimilibus in falsa id est in ea quae sensus sunt sunt autem ea quae dixi uel mundus uel materia uel omnia in mundo haec nesciendo anima minus perfecta esset et tali natura permaneret si ista ueniens cognosceret et contemneret et ut perfecta ab eo quo capi poterat adque integra redderetur fecit deus mundum ad cognitionem sensuum uti quia magnis illecebris sensuum captae animae iam illam uirtutem luminis sui perdiderant quippe caro factae et carnalia sentientes misterium per saluatorem completum est uti et discerent homines parentem suum et ad uirtutem intelligendi contemptis sensibus et calcatis et contritis omnibus peruenirent et sic perfectione per omnia completa et in omnibus secundum christum et per christum et in christo unum fierent uniuersa et sic plenitudo illa sicuti supra dixi perfecta ex omnibus redderetur haec in his sermonibus ita tractantur uti doceantur uniuersa facta et per christum facta et dei per christum in uoluntate completa ita ut elegit nos benedixit nos in ipso unde id probas quia benedixit nos ita ut inquit elegit quando autem elegit ante constitutionem mundi quando autem benedixit nos quando ad fidem accessimus cognouimusque misterium ita ut elegit nos in ipso ante constitutionem ut essemus sancti admoneo ut saepe admonui salutem nostram atque omnem aeternitatem in christo esse et per christum animasque nostras et ante mundi constitutionem fuisse quippe cum sua substantia in aeternis semper extiterint has igitur deus ante mundi constitutionem praedestinauit et elegit ut sanctificarentur id est acceptio spirituum confirmaretur depositis omnibus uitiis quae in eas incidere possent spiritus fierent cum enim natura sint aliud in sensum qui mundi et mundanorum totus est labi possint et rursus excitata uirtute naturali et deum nouerint et deo uicinae sint et deo ueluti filii exsistant ante constitutionem mundi deus constituit illas atque elegit ut sanctae fierent et sanctificarentur mundusque propter eas est constitutus ut intellectum uerum susciperent mundanis omnibus per sensum qui deceptor uerae intelligentiae et integritatis ac ueritatis in aduersis enim probatur iustus et in tenebris lumen et in falso ueritas unde in mundo facile deum cognoscerent et per christum id est per spiritum spiritaliter intelligendo spiritus fierent hoc est enim sanctificari praedestinauit igitur deus ut essemus sancti praedestinauit ergo non est nisi eorum quae sunt ut quasi ordo quidam sit effectus uideris enim quomodo quis accipiat iam enim substantialiter fuerant sicuti et ego iudico et credo siue non fuerant eo modo quemadmodum credo in sua substantia uel existentia etenim cum in dei cogitatione fuerant cogitatio dei quoniam non nihil est sed est certa existentia necessario concedendum est ut animae fuerint in uera rectaque existentia etenim nostra cogitatio quasi inanis est non ita et dei quamquam sapientium ratione etiam nostrae cogitationes nonnisi existentiae sunt substantialiter rerum sed de his ac de eodem tractatu alias et pluribus explicauimus et immaculati uides igitur quantum adiiciatur et quid habeat immaculatio non ut essemus inquit sed ut essemus sancti neque ut essemus sed ut essemus immaculati ergo macula res adiecta est substantiae fuit ergo substantia sed potuit macula contingere hoc praedestinauit deus ut essemus immaculati licet enim nondum maculasset nos mundus tamen quoniam natura tali fuimus ut in maculam cadere possemus idcirco praedestinauit nos deus ut cum in maculam incidissemus essemus immaculati per eius gratiam id est per christum cognoscendo enim christum et cognoscendo in mundo et cognoscendo in sensibus et cognoscendo in eo quod aduersum est et cognoscendo in tenebris tunc uerum lumen accipimus tunc christum id est spiritum sumimus et tunc reiectis corporeis maculis id est sensibus carnalibus existimus immaculati et sumus sancti coram ipso in charitate praedestinans nos in adoptionem filiorum per iesum christum in ipsum secundum propositum uoluntatis suae in laudem gloriae gratiae suae et quid et quibus et quare et per quem quid etiam praestat ut filiorum adoptionem habere uideatur de nobis quod magnum et praecipuum et uix uotis nostris optabile est ut adoptati filii uideamur quibus autem praestat animis scilicet longe a uirtute dei positis quippe qui cadere in uitia possint quippe cum maculas recipiant per quem autem praestat per iesum christum atque in ipsum quare autem uel propter quid in laudem inquit gloriae suae gratiae id est ut cum magnum beneficium dat praecipuam gloriam deus ex hoc potentiae suae ostendat quando nos tales et in uitiis positos et peccatis carnalibus et obligatos non solum liberat et donatis peccatis uacuos a criminibus reddit sed etiam adoptat ut filios haec igitur est laus gloriae et gratiae eius gloriae quod tantum potest gratiae quod haec nobis praestat quod autem dixit in adoptionem filiorum plene certe proprie namque filius christus et uere filius christus et uere filius sicuti saepe docui cum imago dei est cum autem longe a dei imagine sint animae et rursum accipiant animae longe positae spiritum spiritus autem filius fiunt loco filii animae et cum loco filii efficiuntur animae in adoptionem filiorum animae iure susceptae esse dicuntur per deum tamen christum id est per spiritum qui est uere filius et solus filius si ergo uerus et solus cum recipimus christum id est spiritum adoptati filii sumus non filii per uirtutem enim filii nos efficimur filii et haec est adoptatio in qua gratificauit nos in dilecto filio suo id est gratiam nobis praestitit hoc enim est gratificauit sed ubique firmat et quae sit gratia et per quem gratia nam et per quem gratia est subiungit in dilecto filio suo aeque gratiam subiungit in quo habemus redemptionem per sanguinem ipsius remissionem peccatorum haec enim gratia est ut in christo per eius sanguinem habeamus redemptionem et remissionem peccatorum ut et remittantur nobis peccata nostra per id quod lege crucifixus est hoc est enim per sanguinem ipsius et ipse nos redemit a morte id est a carnalibus cogitationibus et cupiditatibus et suos fecit seruos id est sibi seruire quod est spiritaliter iam uiuere item nihil carnaliter agere nihilque sensu sentire sed totos uerti ad deum et mundana omnia calcare et originem nostram repetere hoc est enim redimi a captiuitate liberari porro captiuitas non est nisi ab origine libertatis in captiuitatem duci ergo fuimus liberi id est ante mundum sed mundus nos captiuos fecit natura enim tali fuimus ut caderemus et capi possemus sed haec captiuitas ad utilitatem nostram prouenit nam cognitis omnibus seruitutis malis et captiuitatis redempti a christo sumus id est ad naturam illam pristinam quae nobis a deo erat reducti spiritaliter iam uiuimus et ex hoc spiritus sumus et propterea dei filii sed per adoptionem remissis scilicet omnibus peccatis nostris non enim uirtute nostra ad spiritum reuersi sumus et per sanguinem christi spiritum accepimus ergo remittuntur nobis peccata et donantur per dei gratiam non nostra uirtute ea deponimus solumque hoc uirtutis nostrae christum credere ac propter christum spiritaliter uiuere ipse uero remittit peccata ipse redimit nos et gratiam dei commendat ut aeternitatem et sanctitatem immaculati iam habere possimus secundum diuitias gratiae eius qua abundauit in nobis in omni sapientia et prudentia deus pater est ab ipso enim ueluti fonte orta sunt omnia quomodo orta magnus intellectus et magna doctrina est est tamen certa confessio a deo omnia porro autem omnia et ea quae summa sunt et ea quae infirma et ea quae non aeterna et caetera huiusmodi cum enim omnia dico intelligenda et diuersa et contraria et repugnantia et omnia denique utique sunt quae uel quomodo uel qualiacumque sunt quae cum ista sunt manent tamen et in suo modo et in substantia et in sua re et sua qualitate igitur et cum angeli et daemones et materia et elementa et animae caeteraque huiusmodi omnia quaeque sunt habeant naturam suam communem procreationis habent uim uirtutemque et conditione sua manentia animae tamen quae utique et ipsae inter omnia ui sua ualent non in eo perseuerant ut extiterunt atque substantiam sortitae sunt sed dei potentia in meliorem substantiam prouehuntur et ex animis cum animae sint spiritus fiunt ergo istae dei diuitiae in nos collatae ut amplius efficiamur quam esse coepimus atque extitimus caeteris conditione sua manentibus ut suam substantiam suamque qualitatem ut sunt orta custodiant gratia magnifica dei dei magnae diuitiae cum animis praestat hoc munus ut ad adoptionem ueniant filiorum dei per iesum tamen christum id est per spiritum spiritalia sentientes ut spiritus sint istae sunt diuitiae eius et eius gratiae qua abundauit in nos merito ergo abundauit in nos nam angelus in eo quod est angelus manebit itemque caetera siue in materia siue in luminaribus siue in caeteris huiusmodi rebus quae omnia sunt a deo parata atque conseruata anima tamen inter omnia plus a deo meruit et maximum munus et magnas diuitias cum cognoscendo deum dei tamen uoluntate infusa sibi per christum iesum meretur ut inter filios accepta deo uicina sit et filio id est iesu christo per ipsum christum tamen ueluti cohaeres aeternitatis et maiestatis et potentiae effecta meretur filii nomen et potestatem abundauit ergo inquit in nos quomodo autem abundauit omni sapientia et prudentia uere enim omnis haec sapientia est et prudentia christum cognoscere per christum deum et intelligere et uidere reliqua enim uel mundana sapientia licet alia huiusmodi extra mundum licet sine christo tamen uana et misera sapientia est et omnis prudentia illa scilicet ratione quia qui christum cognoscit qui christum accipit spiritus fit spiritalia omnia agendo inter filios adoptionis suscipitur et quodammodo et ipse existit hac igitur in nos abundauit deus gratia et omni sapientia et omni prudentia ut genus sapientia ut species prudentia ut nobis notum faceret misterium uoluntatis suae nobis utrum hominibus anne nobis christianis qui legem accepimus nos enim intelligimus misterium uoluntatis dei quo superabundauit gratia eius in nos ut diuitias eius cognosceremus per sanguinem christi et per remissionem peccatorum quam quidem uoluntatem sicut dicit misterium prudentiae uel misterium uoluntatis in christo iesu sic enim subiicit secundum uoluntatem quam proposuit in illo non enim solum uoluntatem licet sed in illo licet propositam uoluntatem omnia enim per illum et nihil omnia nihilque et in misterio quod factum sit non per iesum christum et mundus et in mundo et liberatio nostra et causa omnium in christo sunt et christus sunt et haec est uoluntas dei quam proposuit in illo in dispensatione plenitudinis temporum ostendit ordine cuncta disposita ut dispensatio fierit item omnia ueluti erogarentur quidquid enim fiet ordinatum est ut fiat sine dubio dispensandum est mundus autem et omnia in mundo disposita sunt et sic fiunt et quae sit summa dispensationis utique apparet per singula quae fiunt haec est autem plenitudo temporum cum suis quibusque temporibus peruenitur ad summam quae conficitur ex omnibus scilicet liberatio nostra et animarum omnium coelestium scilicet sed id ut plenitudine temporum cum implentur tempora dum fiunt ista quae de deo disposita sunt in christo et per christum restaurare omnia christo et quae in coelis sunt et quae super terram sunt in ipso non enim omnia restaurantur quae in christo sunt et ea ipsa quae in coelis sunt et ea quae supra terras sunt sed in christo quae sunt sunt enim et alia atque aliena quaecumque ergo in christo sunt haec restaurantur et resurgunt quae in coelis sunt siue in terra ipse enim salus ipse renouatio ipse aeternitas in quo et sortem consecuti sumus quod oportebat adiunxit non enim omnes simul sicubi et alio loco dictum christus primum deinde nos deinde caeteri hoc est ergo quod ait sortem consecuti sumus praedestinati utique secundum propositum eius id est quis quo tempore et ut supra diximus et ad perfectionem utique praedestinati iam essemus nihil enim est quod fit quod non a deo praedestinatum sit et ante quodammodo factum nunc sensibiliter fiunt quae spiritaliter a deo sunt constituta qui uniuersa operatur secundum consilium uoluntatis suae qui utique uniuersa deus inquit operatur etenim christus dei uirtute operatur et cum operator ipse sit tamen deus per ipsum operatur ergo deus operatur et operatur uniuersa omnis motus et omnium rerum motus nonnisi a deo et per deum itaque operatio cum motus sit a deo operatio est quia est motus operatio reliqua etenim torpent ignaua sunt uitiosa pigra denique ut in motum ueniant dei operatio est per iesum scilicet christum ergo deus est qui uniuersa operatur et operatur secundum consilium uoluntatis suae hoc interest ergo quod cum deus operatur et christus operatur christus operatur ex dei uoluntate deus operatur secundum consilium uoluntatis suae etenim christus uoluntas dei est aliis libris quid sit uoluntas dei et quid deus sit idem ne an aliud sit unum an et aliud et caetera huiusmodi et explicasse nos puto et satisfecisse hic enim contenti esse simplici expositione debemus metu hoc et religione retinentes quod dei uoluntas est christus quod dei uoluntas est motus quod deus omnia operatur quia deus motus et dei uoluntas est motus et deus sit ut simus in laudem gloriae ipsius si enim in ipsum credimus atque spiritales efficimur sequendo christum erimus in laudem gloriae ipsius dei qui ante sperauimus in christo ordinem dedit tunc erimus in laudem gloriae ipsius cum sperauerimus in christo uel illi erimus in laudem gloriae ipsius qui ante sperauimus in christo prius est ergo sperare in christo id est christum sequi et credere omnia compleri posse a christo promissa et sic erit consequens ut simus in laudem gloriae dei quia ut saepe dixi per christum aeternitas pariter quae nobis salus est et dei gloria est unde laus erit gloriae eius in quo et uos audito uerbo ueritatis euangelii salutis uestrae descendit ne generaliter illud atque non commode uel utiliter tractasse uideretur et aliorum istud esset beneficium non et eorum ad quos loquitur adiunxit speciale scilicet quod ad ephesios epistolam mittit hoc inquit etiam uestrum est nam et uos in hoc estis quid est autem in quo et uos in christo scilicet quid autem in christo quod audito uerbo ueritatis euangelii salutis uestrae fidem secuti estis iam in christo in quo credentes signati estis spiritu promissionis sancto ipsa ratio exhortationis plerumque misterium credere in christum credere euangelio hoc est uerbo ueritatis inquit in hoc et uos credentes signati estis spiritu promissionis sancto ut iam et uos spiritum receperitis sanctum promissionis christi sed quoniam uelut aliud est spiritus sanctus aliud christus tamen consummatio et perfectio et plena liberatio spiritus sanctus est signati estis inquit in spiritu sancto promissionis circa ea quae promissa sunt quoniam nobis spiritus sanctus promissus est et datus et de eo sic subiungit qui est pignus haereditatis nostrae in redemptionem adoptionis in laudem gloriae ipsius qui spiritus inquit pignus est haereditatis nostrae ipsum enim nobis misit quasi pignus haereditatem nos adepturos esse coelestium et aeternitatis et gloriae dei hoc enim dictum in redemptionem adoptionis ut nos redimamur ab istis mundanis terrenisque et corporalibus et carnalibus malis et redimamur in adoptionem et filii existamus quaerentes magis gloriam dei et gratia est quae meritum nostrum ultra enim meritum munus magnum quod accipitur gloria eius est qui praestitit non eius qui accepit ideo et ego audita fide uestra in domino iesu christo specialiter descendit ad exhortationem ephesiorum simulque cum illa admonitione ne aliter sentiant urbano dicendi genere audita inquit uestra fide in domino iesu christo haec enim summa rerum est