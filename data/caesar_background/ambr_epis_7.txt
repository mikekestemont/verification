semperne de caesare seruulis dei inuidia commouetur et hoc ad calumniam sibi arcessit impietas ut imperiale nomen obtendat et isti possunt dicere quod eorum non habeant sacrilegium quorum imitantur magisterium et tamen uidete quanto peiores ariani sint quam iudaei illi quaerebant utrum soluendum putaret caesari ius tributi isti imperatori uolunt dare ius ecclesiae sed ut perfidi suum sequuntur auctorem ita et nos quae nos dominus et auctor noster docuit respondeamus considerans enim iesus dolum iudaeorum dixit ad eos quid me tentatis ostendite mihi denarium et cum dedissent dixit cuius imaginem habet et inscriptionem respondentes dixerunt caesaris et ait illis iesus reddite quae sunt caesaris caesari et quae sunt dei deo ergo et ego dico illis qui mihi obiiciunt ostendite mihi denarium iesus caesaris denarium uidit et ait reddite caesari quae caesaris sunt et quae dei sunt deo numquid de ecclesiae basilicis occupandis possunt denarium offerre caesaris sed in ecclesia unam imaginem noui hoc est imaginem dei inuisibilis de qua dixit deus faciamus hominem ad imaginem et similitudinem nostram quid igitur non humiliter responsum a nobis est si tributum petit non negamus agri ecclesiae soluunt tributum si agros desiderat imperator potestatem habet uindicandorum nemo nostrum interuenit potest pauperibus collatio populi redundare non faciant de agris inuidiam tollant eos si libitum est imperatori non dono sed non nego aurum quaerunt possum dicere argentum et aurum non quaero sed inuidiam faciunt quia aurum erogatur nec ego hanc inuidiam perhorresco habeo aerarios aerarii mei pauperes christi sunt hunc noui congregare thesaurum utinam hoc mihi semper crimen ascribant quia aurum pauperibus erogatur quod si obiiciunt quod defensionem ab iis requiram non nego sed etiam ambio habeo defensionem sed in orationibus pauperum caeci illi et claudi debiles et senes robustis bellatoribus fortiores sunt denique munera pauperum deum obligant quia scriptum est qui largitur pauperi deo fenerat praesidia bellatorum diuinam saepe gratiam non merentur himnorum quoque meorum carminibus deceptum populum ferunt plane nec hoc abnuo grande carmen istud est quo nihil potentius quid enim potentius quam confessio trinitatis quae quotidie totius populi ore celebratur certatim omnes student fidem fateri patrem et filium et spiritum sanctum norunt uersibus praedicare facti sunt igitur omnes magistri qui uix poterant esse discipuli quid igitur obaudientius potest esse quam ut christi sequamur exemplum qui specie inuentus ut homo humiliauit semetipsum factus obediens usque ad mortem ecclesia dei est caesari utique non debet addici quia ius caesaris esse non potest dei templum quod cum honorificentia imperatoris dictum nemo potest negare quid enim honorificentius quam ut imperator ecclesiae filius esse dicatur quod cum dicitur sine peccato dicitur cum gratia dicitur imperator enim intra ecclesiam non supra ecclesiam est bonus enim imperator quaerit auxilium ecclesiae non refutat haec ut humiliter dicimus ita constanter exponimus sed incendia aliqui gladium deportationem minantur didicimus christi seruuli non timere non timentibus numquam est grauis terror denique scriptum est sagittae infantium factae sunt plagae eorum satis igitur propositis responsum uidetur nunc illos interrogo quod saluator interrogauit baptismum ioannis de coelo est an ex hominibus narrat sorori quae mediolani per dies aliquot propter basilicam quam ariani petebant euenere quomodo a ualentiniani ministris ipse fuerit compellatus populus autem reclamauerit deinde quomodo missis decanis ad basilicam inuadendam raptus fuerit a populo castulus arianus cuius occasione licet sua ipsius cura liberati uariae secutae sunt condemnationes post quae iterum interpellatus imperatoris nomine sanctus praesul magna constantia respondet addit postridie occupata basilica milites se ad catholicos transituros promisisse nec populum de fortitudine quidquam remisisse tentationes iob et maxime quas a muliere passus legitur huic tempori accommodatas interim liberatam basilicam sed notarium sibi dura nuntiasse quibus neutiquam motus fuerit postremo prophetiae ionae ad res praesentes adaptationem populi ob liberatam basilicam et multam mercatoribus remissam gaudium uerba ualentiniani ad comites et suum ad calligoni minas responsum subdit quoniam in omnibus fere epistolis sollicite quaeris de ecclesia accipe quid agatur postridie quam accepi litteras tuas quibus significaueras quod te exagitarent somnia tua moles inquietudinum grauium coepit moueri nec iam portiana hoc est extramurana basilica petebatur sed basilica noua hoc est intramurana quae maior est conuenerunt me primo principes uirtutum uiri comites consistoriani ut et basilicam traderem et procurarem ne quid populus turbarum moueret respondi quod erat ordinis templum dei a sacerdote tradi non posse acclamatum est sequenti die in ecclesia etiam praefectus eo uenit coepit suadere uel ut basilica portiana cederemus populus reclamauit ita tunc discessum est ut intimaturum se imperatori diceret sequenti die erat autem dominica post lectiones atque tractatum dimissis catechumenis simbolum aliquibus competentibus in baptisteriis tradebam basilicae illic nuntiatum est mihi comperto quod ad portianam basilicam de palatio decanos misissent et uela suspenderent populi partem eo pergere ego tamen mansi in munere missam facere coepi dum offero raptum cognoui a populo castulum quemdam quem presbiterum dicerent ariani hunc autem in platea offenderant transeuntes amarissime flere et orare in ipsa oblatione deum coepi ut subueniret ne cuius sanguis in causa ecclesiae fieret certe ut meus sanguis pro salute non solum populi sed etiam pro ipsis impiis effunderetur quid multa missis presbiteris et diaconibus eripui iniuriae uirum condemnationes illico grauissimae decernuntur primo in corpus omne mercatorum itaque sanctis diebus hebdomadis ultimae quibus solebant debitorum laxari uincula stridunt catenae imponuntur collo innocentium exiguntur ducenta pondo auri infra totum triduum respondent aliud se tantum aut duplum si peterentur daturos dummodo seruarent fidem erant pleni carceres negotiatoribus palatina omnia officia hoc est memoriales agentes in rebus apparitores diuersorum comitum temperare a processu iubentur specie qua seditioni interesse prohibebantur honoratis multa minabantur grauissima nisi basilicam traderent feruebat persecutio ac si aperuissent portam prorupturi in omne facinus uidebantur conuenior ipse a comitibus et tribunis ut basilicae fieret matura traditio dicentibus imperatorem iure suo uti eo quod in potestate eius essent omnia respondi si a me peteret quod meum esset id est fundum meum argentum meum quiduis huiusmodi meum me non refragaturum quamquam omnia quae mei sunt essent pauperum uerum ea quae sunt diuina imperatoriae potestati non esse subiecta si patrimonium petitur inuadite si corpus occurram uultis in uincula rapere uultis in mortem uoluptati est mihi non ego uallabor circumfusione populorum nec altaria tenebo uitam obsecrans sed pro altaribus gratius immolabor horrebam quippe animo cum armatos ad basilicam ecclesiae occupandam missos cognoscerem ne dum basilicam uindicant aliqua strages fieret quae in perniciem totius uergeret ciuitatis orabam ne tantae urbis uel totius italiae busto superuiuerem detestabar inuidiam fundendi cruoris offerebam iugulum meum aderant gothi tribuni adoriebar eos dicens propterea uos possessio romana suscepit ut perturbationis publicae uos praebeatis ministros quo transibitis si haec deleta fuerint exigebatur a me ut compescerem populum referebam in meo iure esse ut non excitarem in dei manu uti mitigaret postremo si me incentorem putaret iam in me uindicari oportere uel abduci me in quas uellet terrarum solitudines his dictis illi abierunt ego in basilica ueteri totum exegi diem inde domum cubitum me recepi ut si quis abducere uellet inueniret paratum ante lucem ubi pedem limine extuli circumfuso milite occupatur basilica idque a militibus imperatori mandatum dicitur ut si prodire uellet haberet copiam se tamen praesto futuros si uiderent eum cum catholicis conuenire alioquin se ad eum coetum quem ambrosius cogeret transituros prodire de arianis nullus audebat quia nec quisquam de ciuibus erat pauci de familia regia nonnulli etiam gothi quibus ut olim plaustra sedes erat ita nunc plaustrum ecclesia est quocumque femina ista processerit secum suos omnes coetus uehit circumfusam basilicam esse gemitu populi intellexi sed dum leguntur lectiones intimatur mihi plenam populi esse basilicam etiam nouam maiorem uideri plebem quam cum essent omnes liberi lectorem efflagitari quid plura milites ipsi qui uidebantur occupasse basilicam cognito quod praecepissem ut abstinerentur a communionis consortio ad conuentum hunc nostrum uenire coeperunt quibus uisis turbantur mulierum animi proripit se una ipsi tamen milites se ad orationem uenisse non ad praelium loquebantur clamauit aliqua populus quam moderate quam constanter quam fideliter poscebat ut ad illam pergeremus basilicam in illa quoque basilica fertur quod populus praesentiam flagitabat meam tunc ego hunc adorsus sermonem sum audistis filii librum iob legi qui solemni munere est decursus et tempore sciuit ex usu hunc librum etiam diabolus intimandum quo uirtus omnis suae tentationis aperitur et proditur et ideo se hodie motu maiore concussit sed gratias deo nostro qui uos ita firmauit fide atque patientia unum iob miraturus ascenderam omnes iob quos mirarer inueni in singulis uobis iob reuixit in singulis sancti illius patientia et uirtus refulsit quid enim praesentius dici potuit a christianis uiris quam id quod hodie in uobis spiritus sanctus est locutus rogamus auguste non pugnamus non timemus sed rogamus hoc christianos decet ut et tranquillitas pacis optetur et fidei ueritatisque constantia nec mortis reuocetur periculo est enim praesul dominus qui saluos faciet sperantes in se sed ueniamus ad propositas lectiones uidetis diabolo tentandi licentiam dari ut boni probentur g kb inuidet iniquus bonis profectibus tentat diuersis modis tentauit sanctum iob in patrimonio tentauit in filiis tentauit in dolore corporis fortior in suo corpore tentatur infirmior in alieno et mihi meas diuitias quas in uobis habeo uolebat auferre et hoc tranquillitatis uestrae patrimonium dissipare cupiebat uos quoque ipsos mihi bonos filios gestiebat eripere pro quibus ego quotidie instauro sacrificium uos ruinis quibusdam publicae perturbationis conabatur inuoluere duo igitur iam genera tentationis excepi et fortasse quia infirmiorem me dominus deus nouit adhuc in corpus meum non dedit potestatem etsi ipse cupiam etsi offeram adhuc me fortasse huic certamini imparem iudicat et diuersis exercet laboribus nec iob ab isto coepit certamine sed in hoc consummauit tentatus est autem iob nuntiis coaceruatis malorum tentatus est etiam per mulierem quae ait dic aliquod uerbum in deum et morere uidetis quanta subito moueantur gothi arma gentiles multa mercatorum poena sanctorum aduertitis quid iubeatur cum mandatur trade basilicam hoc est dic aliquod uerbum in deum et morere nec solum die aduersum deum sed etiam fac aduersus deum mandatur trade altaria dei urgemur igitur praeceptis regalibus sed confirmamur scripturae sermonibus quae respondit tamquam una ex insipientibus locuta es hoc est quid eras ante ubi nunc esse coepisti ubi te constitueram quo ipse transgressus es agnoscis esse te nudum quia bonae indumenta fidei perdidisti folia sunt ista quibus nunc uelare te quaeris repudiasti fructum sub foliis legis latere cupis sed proderis recedere a domino deo tuo propter unam mulierem desiderasti propterea fugis quem uidere quaerebas cum una muliere te abscondere maluisti relinquere speculum mundi incolatum paradisi gratiam christi quid dicam quod etiam eliam iezabel cruente persecuta est singulae tamen singulos mihi quo minora longe merita eo tentamenta grauiora uirtus infirmior sed plus periculi succedunt sibi mulierum uices alternantur odia commenta uariantur seniores conueniuntur praetexitur regis iniuria quae ratio igitur est aduersus hunc uermiculum grauioris tentationis nisi quia non me sed ecclesiam persequuntur mandatur denique trade basilicam respondeo nec mihi fas est tradere nec tibi accipere imperator expedit domum priuati nullo potes iure temerare domum dei existimas auferendam allegatur imperatori licere omnia ipsius esse uniuersa respondeo noli te grauare imperator ut putes te in ea quae diuina sunt imperiali aliquod ius habere noli te extollere sed si uis diutius imperare esto deo subditus scriptum est quae dei deo quae caesaris caesari ad imperatorem palatia pertinent ad sacerdotem ecclesiae publicorum tibi moenium ius commissum est non sacrorum iterum dicitur mandasse imperatorem debeo et ego unam basilicam habere respondi non tibi licet illam habere quid tibi cum adultera adultera est enim quae non est legitimo christi coniugio copulata dum haec tracto suggestum est mihi cortinas regias esse collectas refertam autem populo basilicam praesentiam mei poscere statimque eo conuerti sermonem meum dicens quam alta et profunda oracula sunt spiritus sancti matutinis horis lectum est ut meministis fratres quod summo animi dolore respondemus deus uenerunt gentes in haereditatem tuam et re uera uenerunt gentes et plus etiam quam gentes uenerunt uenerunt enim gothi et diuersarum nationum uiri uenerunt cum armis et circumfusi occupauerunt basilicam hoc nos ignari tuae altitudinis dolebamus sed nostra imprudentia aliud opinabatur uenerunt gentes sed uere in haereditatem tuam uenerunt qui enim gentes uenerunt facti sunt christiani qui ad inuadendam haereditatem uenerunt facti sunt cohaeredes dei defensores habeo quos hostes putabam socios teneo quos aduersarios aestimabam completum est illud quod de domino iesu dauid propheta cecinit quia factus est in pace locus eius et ibi confregit cornua arcuum scutum gladium et bellum haec ego dicebam miratus imperatoris animum studio militum obsecratione comitum precatu populi posse mitescere interea nuntiatur mihi missum notarium qui mandata deferret concessi paululum mandatum intimat quid tibi uisum est inquit ut contra placitum faceres respondi quod placitum sit ignoro quidue temere factum dicatur incertum habeo ait cur presbiteros ad basilicam destinasti si tirannus es scire uolo ut sciam quemadmodum me aduersum te praeparem retuli dicens me nihil in praeiudicium fecisse ecclesiae eo tempore quo audieram occupatam esse a militibus basilicam gemitum tantummodo liberiorem habuisse multisque adhortantibus ut eo pergerem dixisse tradere basilicam non possum sed pugnare non debeo postea uero quam cognouerim cortinas regias inde esse sublatas cum me populus eo ire deposceret direxisse presbiteros me tamen noluisse ire sed dixisse credo in christo quod ipse nobiscum faciet imperator si haec tirannidis uidentur habeo arma sed in christi nomine habeo offerendi mei corporis potestatem quid moraretur ferire si tirannum putaret ueteri iure a sacerdotibus donata imperia non usurpata et uulgo dici quod imperatores sacerdotium magis optauerint quam imperium sacerdotes christus fugit ne rex fieret cauere tamen ne ipse sibi tirannum faceret cui deus aduersarium non excitauit non hoc maximum dicere quod tirannus ego sim ualentiniani qui se meae legationis obiectu queritur ad italiam non potuisse transire addidi quia numquam sacerdotes tiranni fuerunt sed tirannos saepe sunt passi exactus est totus ille dies in moerore nostro scissae tamen ab illudentibus pueris cortinae regiae ego domum redire non potui quia circumfusi erant milites qui basilicam custodiebant cum fratribus psalmos in ecclesiae basilica minore diximus sequenti die lectus est de more liber ionae quo completo hunc sermonem adorsus sum liber lectus est fratres quo prophetatur quod peccatores in poenitentiam reuertantur acceptum est ita ut speraretur in praesenti futurum addidi quod uir iustus etiam offensam contrahere uoluisset ne uel spectaret uel denuntiaret excidium ciuitati et quod lugubre esset illud dictum contristatus quoque sit quod aruisset cucurbita deum quoque dixisse ad prophetam si tristis es pro cucurbita respondisse ionam tristis dixisse dominum si illud doleret quod exusta esset cucurbita quanto magis sibi curae esse oportere tantae plebis salutem et ideo excidium quod paratum toti urbi fuerat remouisse nec mora nuntiatur imperatorem iussisse ut recederent milites de basilica negotiatoribus quoque quod exacti de condemnatione fuerant redderetur quae tunc plebis totius laetitia fuit qui totius populi plausus quae gratiae erat autem dies quo sese dominus pro nobis tradidit quo in ecclesia poenitentia relaxatur certatim hoc nuntiare milites irruentes in altaria osculis significare pacis insigne tunc agnoui quod deus uermem antelucanum percusserat ut tota ciuitas seruaretur haec gesta sunt atque utinam iam finita sed grauiores motus futuros plena commotionis imperialia uerba indicant ego tirannus appellor et plus etiam quam tirannus nam cum imperatorem comites obsecrarent uti prodiret ad ecclesiam idque petitu militum facere se dicerent respondit si uobis iusserit ambrosius uinctum me tradetis quid post hanc uocem supersit considera quam uocem omnes cohorruerunt sed habet a quibus exasperetur denique etiam speciali expressione