ostendis et turbam carnificum circa te frementem tolle istam pompam sub qua lates et stultos territas mors es quam nuper seruus meus quam ancilla contempsit quid tu rursus mihi flagella et eculeos magno apparatu explicas quid singulis articulis singula machinamenta quibus extorqueantur aptata et mille alia instrumenta excarnificandi particulatim hominis pone ista quae nos obstupefaciunt iube conticiscere gemitus et exclamationes et uocum inter lacerationem elisarum acerbitatem nempe dolor es quem podagricus ille contemnit quem stomachicus ille in ipsis delicis perfert quem in puerperio puella perpetitur leuis es si ferre possum breuis es si ferre non possum haec in animo uoluta quae saepe audisti saepe dixisti sed an uere audieris an uere dixeris effectu proba hoc enim turpissimum est quod nobis obici solet uerba nos philosophiae non opera tractare quid tu nunc primum tibi mortem imminere scisti nunc exilium nunc dolorem in haec natus es quidquid fieri potest quasi futurum cogitemus quod facere te moneo scio certe fecisse nunc admoneo ut animum tuum non mergas in istam sollicitudinem hebetabitur enim et minus habebit uigoris cum exsurgendum erit abduc illum a priuata causa ad publicam dic mortale tibi et fragile corpusculum esse cui non ex iniuria tantum aut ex potentioribus uiribus denuntiabitur dolor ipsae uoluptates in tormenta uertuntur epulae cruditatem afferunt ebrietates neruorum torporem tremoremque libidines pedum manuum articulorum omnium deprauationes pauper fiam inter plures ero exul fiam ibi me natum putabo quo mittar alligabor quid enim nunc solutus sum ad hoc me natura graue corporis mei pondus adstrinxit moriar hoc dicis desinam aegrotare posse desinam alligari posse desinam mori posse non sum tam ineptus ut epicuream cantilenam hoc loco persequar et dicam uanos esse inferorum metus nec ixionem rota uolui nec saxum umeris sisiphi trudi in aduersum nec ullius uiscera et renasci posse cotidie et carpi nemo tam puer est ut cerberum timeat et tenebras et larualem habitum nudis ossibus cohaerentium mors nos aut consumit aut exuit emissis meliora restant onere detracto consumptis nihil restat bona pariter malaque summota sunt permitte mihi hoc loco referre uersum tuum si prius admonuero ut te iudices non aliis scripsisse ista sed etiam tibi turpe est aliud loqui aliud sentire quanto turpius aliud scribere aliud sentire memini te illum locum aliquando tractasse non repente nos in mortem incidere sed minutatim procedere cotidie morimur cotidie enim demitur aliqua pars uitae et tunc quoque cum crescimus uita decrescit infantiam amisimus deinde pueritiam deinde adulescentiam usque ad hesternum quidquid trans t temporis perit hunc ipsum quem agimus diem cum morte diuidimus quemadmodum clepsidram non extremum stilicidium exhaurit sed quidquid ante defluxit sic ultima hora qua esse desinimus non sola mortem facit sed sola consummat tunc ad illam peruenimus sed diu uenimus haec cum descripsisses quo soles ore semper quidem magnus numquam tamen acrior quam ubi ueritati commodas uerba dixisti mors non una uenit sed quae rapit ultima mors est malo te legas quam epistulam meam apparebit enim tibi hanc quam timemus mortem extremam esse non solam uideo quo spectes quaeris quid huic epistulae infulserim quod dictum alicuius animosum quod praeceptum utile ex hac ipsa materia quae in manibus fuit mittetur aliquid obiurgat epicurus non minus eos qui mortem concupiscunt quam eos qui timent et ait ridiculum est currere ad mortem taedio uitae cum genere uitae ut currendum ad mortem esset effeceris item alio loco dicit quid tam ridiculum quam appetere mortem cum uitam inquietam tibi feceris metu mortis his adicias et illud eiusdem notae licet tantam hominum imprudentiam esse immo dementiam ut quidam timore mortis cogantur ad mortem quidquid horum tractaueris confirmabis animum uel ad mortis uel ad uitae patientiam at in utrumque enim monendi ac firmandi sumus et ne nimis amemus uitam et ne nimis oderimus etiam cum ratio suadet finire se non temere nec cum procursu capiendus est impetus uir fortis ac sapiens non fugere debet e uita sed exire et ante omnia ille quoque uitetur affectus qui multos occupauit libido moriendi est enim mi lucili ut ad alia sic etiam ad moriendum inconsulta animi inclinatio quae saepe generosos atque acerrimae indolis uiros corripit saepe ignauos iacentesque illi contemnunt uitam hi grauantur quosdam subit eadem faciendi uidendique satietas et uitae non odium sed fastidium in quod prolabimur ipsa impellente philosophia dum dicimus quousque eadem nempe ex pergiscar dormiam edam esuriam algebo aestuabo nullius rei finis est sed in orbem nexa sunt omnia fugiunt ac sequuntur diem nox premit dies noctem aestas in autumnum desinit autumno hiemps instat quae uere compescitur omnia sic transeunt ut reuertantur nihil noui facio nihil noui uideo fit aliquando et huius rei nausia multi sunt qui non acerbum iudicent uiuere sed superuacuum uale xxu quod ad duos amicos nostros pertinet diuersa uia eundum est alterius enim uitia emendanda alterius frangenda sunt utar libertate tota non amo illum nisi offendo quid ergo inquis quadragenarium pupillum cogitas sub tutela tua continere respice aetatem eius iam duram et intractabilem non potest reformari tenera finguntur an profecturus sim nescio malo successum mihi quam fidem deesse nec desperaueris etiam diutinos aegros posse sanari si contra intemperantiam steteris si multa inuitos et facere coegeris et pati ne de altero quidem satis fiduciae habeo excepto eo quod adhuc peccare erubescit nutriendus est hic pudor qui quamdiu in animo eius durauerit aliquis erit bonae spei locus cum hoc ueterano parcius agendum puto ne in desperationem sui ueniat nec ullum tempus aggrediendi fuit melius quam hoc dum interquiescit dum emendato similis est aliis haec intermissio eius imposuit mihi uerba non dat exspecto cum magno fenore uitia reditura quae nunc scio cessare non deesse impendam huic rei dies et utrum possit aliquid agi an non possit experiar tu nobis te ut facis fortem praesta et sarcinas contrahe nihil ex his quae habemus necessarium est ad legem naturae reuertamur diuitiae paratae sunt aut gratuitum est quo egemus aut uile panem et aquam natura desiderat nemo ad haec pauper est intra quae quisquis desiderium suum clusit cum ipso ioue de felicitate contendat ut ait epicurus cuius aliquam uocem huic epistulae inuoluam sic fac inquit omnia tamquam spectet epicurus prodest sine dubio custodem sibi imposuisse et habere quem respicias quem interesse cogitationibus tuis iudices hoc quidem longe magnificentius est sic uiuere tamquam sub alicuius boni uiri ac semper praesentis oculis sed ego etiam hoc contentus sum ut sic facias quaecumque facies tamquam spectet aliquis omnia nobis mala solitudo persuadet cum iam profeceris tantum ut sit tibi etiam tui reuerentia licebit dimittas paedagogum interim aliquorum te auctoritate custodi aut cato ille sit aut scipio aut laelius aut alius cuius interuentu perditi quoque homines uitia supprimerent dum te efficis eum cum quo peccare non audeas cum hoc effeceris et aliqua coeperit apud te tui esse dignatio incipiam tibi permittere quod idem suadet epicurus tunc praecipue in te ipse secede cum esse cogeris in turba dissimilem te fieri multis oportet dum tibi tutum non sit ad te recedere circumspice singulos nemo est cui non satius sit cum quolibet esse quam secum tunc praecipue in te ipse secede cum esse cogeris in turba si bonus uir es si quietus si temperans alioquin in turbam tibi a te recedendum est istic malo uiro propius es uale xxui modo dicebam tibi in conspectu esse me senectutis iam uereor ne senectutem post me reliquerim aliud iam his annis certe huic corpori uocabulum conuenit quoniam quidem senectus lassae aetatis non fractae nomen est inter decrepitos me numera et extrema tangentis gratias tamen mihi apud te ago non sentio in animo aetatis iniuriam cum sentiam in corpore tantum uitia et uitiorum ministeria senuerunt uiget animus et gaudet non multum sibi esse cum corpore magnam partem oneris sui posuit exsultat et mihi facit controuersiam de senectute hunc ait esse florem suum credamus illi bono suo utatur ire in cogitationem iubet et dispicere quid ex hac tranquillitate ac modestia morum sapientiae debeam quid aetati et diligenter excutere quae non possim facere quae nolim proinde habiturus atque si nolim quidquid non posse me gaudeo quae enim querela est quod incommodum si quidquid debebat desinere defecit incommodum summum est inquis minui et deperire et ut proprie dicam liquescere non enim subito impulsi ac prostrati sumus carpimur singuli dies aliquid subtrahunt uiribus ecquis exitus est melior quam in finem suum natura soluente dilabi non quia aliquid mali ictus est et e uita repentinus excessus sed quia lenis haec est uia subduci ego certe uelut appropinquet experimentum et ille laturus sententiam de omnibus annis meis dies uenerit ita me obseruo et alloquor nihil est inquam adhuc quod aut rebus aut uerbis exhibuimus leuia sunt ista et fallacia pignora animi multisque inuoluta lenociniis quid profecerim morti crediturus sum non timide itaque componor ad illum diem quo remotis strophis ac fucis de me iudicaturus sum utrum loquar fortia an sentiam numquid simulatio fuerit et mimus quidquid contra fortunam iactaui uerborum contumacium remoue existimationem hominum dubia semper est et in partem utramque diuiditur remoue studia tota uita tractata mors de te pronuntiatura est ita dico disputationes et litterata colloquia et ex praeceptis sapientium uerba collecta et eruditus sermo non ostendunt uerum robur animi est enim oratio etiam timidissimis audax quid egeris tunc apparebit cum animam ages accipio condicionem non reformido iudicium haec mecum loquor sed tecum quoque me locutum puta iuuenior es quid refert non dinumerantur anni incertum est quo loco te mors exspectet itaque tu illam omni loco exspecta desinere iam uolebam et manus spectabat ad clausulam sed conficienda sunt aera et huic epistulae uiaticum dandum est puta me non dicere unde sumpturus sim mutuum scis cuius arca utar exspecta me pusillum et de domo fiet numeratio interim commodabit epicurus qui ait meditare mortem uel si commodius sic transire ad nos hic potest sensus egregia res est mortem condiscere superuacuum forsitan putas id discere quod semel utendum est hoc est ipsum quare meditari debeamus semper discendum est quod an sciamus experiri non possumus meditare mortem qui hoc dicit meditari libertatem iubet qui mori didicit seruire dedidicit supra omnem potentiam est certe extra omnem quid ad illum carcer et custodia et claustra liberum ostium habet una est catena quae nos alligatos tenet amor uitae qui ut non est abiciendus ita minuendus est ut si quando res exiget nihil nos detineat nec impediat quominus parati simus quod quandoque faciendum est statim facere uale xxuii tu me inquis mones iam enim te ipse monuisti iam correxisti ideo aliorum emendationi uacas non sum tam improbus ut curationes aeger obeam sed tamquam in eodem ualetudinario iaceam de communi tecum malo colloquor et remedia communico sic itaque me audi tamquam mecum loquar in secretum te meum admitto et te adhibito mecum exigo clamo mihi ipse numera annos tuos et pudebit eadem uelle quae uolueras puer eadem parare hoc denique tibi circa mortis diem praesta moriantur ante te uitia dimitte istas uoluptates turbidas magno luendas non uenturae tantum sed praeteritae nocent quemadmodum scelera etiam si non sunt deprehensa cum fierent sollicitudo non cum ipsis abit ita improbarum uoluptatum etiam post ipsas paenitentia est non sunt solidae non sunt fideles etiam si non nocent fugiunt aliquod potius bonum mansurum circumspice nullum autem est nisi quod animus ex se sibi inuenit sola uirtus praestat gaudium perpetuum securum etiam si quid obstat nubium modo interuenit quae infra feruntur nec umquam diem uincunt quando ad hoc gaudium peruenire continget non quidem cessatur adhuc sed festinetur multum restat operis in quod ipse necesse est uigiliam ipse laborem tuum impendas si effici cupis delegationem res ista non recipit aliud litterarum genus adiutorium admittit caluisius sabinus memoria nostra fuit diues et patrimonium habebat libertini et ingenium numquam uidi hominem beatum indecentius huic memoria tam mala erat ut illi nomen modo ulixis excideret modo achillis modo priami quos tam bene nouerat quam paedagogos nostros nouimus nemo uetulus nomenclator qui nomina non reddit sed imponit tam perperam tribus quam ille troianos et achiuos persalutabat nihilominus eruditus uolebat uideri hanc itaque compendiariam excogitauit magna summa emit seruos unum qui homerum teneret alterum qui hesiodum nouem praeterea liricis singulos assignauit magno emisse illum non est quod mireris non inuenerat faciendos locauit postquam haec familia illi comparata est coepit conuiuas suos inquietare habebat ad pedes hos a quibus subinde cum peteret uersus quos referret saepe in medio uerbo excidebat suasit illi satellius quadratus stultorum diuitum arrosor et quod sequitur arrisor et quod duobus his adiunctum est derisor ut grammaticos haberet analectas cum dixisset sabinus centenis millibus sibi constare singulos seruos minoris inquit totidem scrinia emisses ille tamen in ea opinione erat ut putaret se scire quod quisquam in domo sua sciret idem satellius illum hortari coepit ut luctaretur hominem aegrum pallidum gracilem cum sabinus respondisset et quomodo possum uix uiuo noli obsecro te inquit istuc dicere non uides quam multos seruos ualentissimos habeas bona mens nec commodatur nec emitur et puto si uenalis esset non haberet emptorem at mala cotidie emitur sed accipe iam quod debeo et uale diuitiae sunt ad legem naturae composita paupertas hoc saepe dicit epicurus aliter atque aliter sed numquam nimis dicitur quod num quam satis discitur quisbusdam remedia monstranda quibusdam inculcanda sunt uale xxuiii hoc tibi soli putas accidisse et admiraris quasi rem nouam quod peregrinatione tam longa et tot locorum uarietatibus non discussisti tristitiam grauitatemque mentis animum debes mutare non caelum licet uastum traieceris mare licet ut ait uergilius noster terraeque urbesque recedant sequentur te quocumque perueneris uitia hoc idem querenti cuidam socrates ait quid miraris nihil tibi peregrinationes prodesse cum te circumferas premit te eadem causa quae expulit quid terrarum iuuare nouitas potest quid cognitio urbium aut locorum in irritum cedit ista iactatio quaeris quare te fuga ista non adiuuet tecum fugis onus animi deponendum est non ante tibi ullus placebit locus talem nunc esse habitum tuum cogita qualem uergilius noster uatis inducit iam concitatae et instigatae multumque habentis se spiritus non sui bacchatur uates magnum si pectore possit excussisse deum uadis huc illuc ut excutias insidens pondus quod ipsa iactatione incommodius fit sicut in naui onera immota minus urgent inaequaliter conuoluta citius eam partem in quam incubuere demergunt quidquid facis contra te facis et motu ipso noces tibi aegrum enim concutis at cum istuc exemeris malum omnis mutatio loci iucunda fiet in ultimas expellaris terras licebit in quolibet barbariae angulo colloceris hospitalis tibi illa qualiscumque sedes erit magis quis ueneris quam quo interest et ideo nulli loco addicere debemus animum cum hac persuasione uiuendum est non sum uni angulo natus patria mea totus hic mundus est quod si liqueret tibi non admirareris nil adiuuari te regionum uarietatibus in quas subinde priorum taedio migras prima enim quaeque placuisset si omnem tuam crederes nunc non peregrinaris sed erras et ageris ac locum ex loco mutas cum illud quod quaeris bene uiuere omni loco positum sit num quid tam turbidum fieri potest quam forum ibi quoque licet quiete uiuere si necesse sit sed si liceat disponere se conspectum quoque et uiciniam fori procul fugiam nam ut loca grauia etiam firmissimam ualetudinem temptant ita bonae quoque menti necdum adhuc perfectae et conualescenti sunt aliqua parum salubria dissentio ab his qui in fluctus medios eunt et tumultuosam probantes uitam cotidie cum difficultatibus rerum magno animo colluctantur sapiens feret ista non eliget et malet in pace esse quam in