ut nec uxorem quaererem nec aliquam spem saeculi huius stans in ea regula fidei in qua me ante tot annos ei reuelaueras et conuertisti luctum eius in gaudium multo uberius quam uoluerat et multo carius atque castius quam de nepotibus carnis meae requirebat o domine ego seruus tuus ego seruus tuus et filius ancillae tuae dirupisti uincula mea tibi sacrificabo hostiam laudis laudet te cor meum et lingua mea et omnia ossa mea dicant domine quis similis tibi dicant et responde mihi et dic animae meae salus tua ego sum quis ego et qualis ego quid non mali aut facta mea aut si non facta dicta mea aut si non dicta uoluntas mea fuit tu autem domine bonus et misericors et dextera tua respiciens profunditatem mortis meae et a fundo cordis mei exhauriens abissum corruptionis et hoc erat totum nolle quod uolebam et uelle quod uolebas sed ubi erat tam annoso tempore et de quo imo altoque secreto euocatum est in momento liberum arbitrium meum quo subderem ceruicem leni iugo tuo et umeros leui sarcinae tuae christe iesu adiutor meus et redemptor meus quam suaue mihi subito factum est carere suauitatibus nugarum et quas amittere metus fuerat iam dimittere gaudium erat eiciebas enim eas a me uera tu et summa suauitas eiciebas et intrabas pro eis omni uoluptate dulcior sed non carni et sanguini omni luce clarior sed omni secreto interior omni honore sublimior sed non sublimibus in se iam liber erat animus meus a curis mordacibus ambiendi et adquirendi et uolutandi atque scalpendi scabiem libidinum et garriebam tibi claritati meae et diuitiis meis et saluti meae domino deo meo et placuit mihi in conspectu tuo non tumultuose abripere sed leniter subtrahere ministerium linguae meae nundinis loquacitatis ne ulterius pueri meditantes non legem tuam non pacem tuam sed insanias mendaces et bella forensia mercarentur ex ore meo arma furori suo et opportune iam paucissimi dies supererant ad uindemiales ferias et statui tolerare illos ut sollemniter abscederem et redemptus a te iam non redirem uenalis consilium ergo nostrum erat coram te coram hominibus autem nisi nostris non erat et conuenerat inter nos ne passim cuiquam effunderetur quamquam tu nobis a conualle plorationis ascendentibus et cantantibus canticum graduum dederas sagittas acutas et carbones uastatores aduersus linguam subdolam uelut consulendo contradicentem et sicut cibum adsolet amando consumentem sagittaueras tu cor nostrum caritate tua et gestabamus uerba tua transfixa uisceribus et exempla seruorum tuorum quos de nigris lucidos et de mortuis uiuos feceras congesta in sinum cogitationis nostrae urebant et absumebant grauem torporem ne in ima uergeremus et accendebant nos ualide ut omnis ex lingua subdola contradictionis flatus inflammare nos acrius posset non extinguere uerum tamen quia propter nomen tuum quod sanctificasti per terras etiam laudatores utique haberet uotum et propositum nostrum iactantiae simile uidebatur non opperiri tam proximum feriarum tempus sed de publica professione atque ante oculos omnium sita ante discedere ut conuersa in factum meum ora cunctorum intuentium quam uicinum uindemialium diem praeuenire uoluerim multa dicerent quod quasi appetissem magnus uideri et quo mihi erat istuc ut putaretur et disputaretur de animo meo et blasphemaretur bonum nostrum quin etiam quod ipsa aestate litterario labori nimio pulmo meus cedere coeperat et difficulter trahere suspiria doloribusque pectoris testari se saucium uocemque clariorem productioremue recusare primo perturbauerat me quia magisterii illius sarcinam paene iam necessitate deponere cogebat aut si curari et conualescere potuissem certe intermittere sed ubi plena uoluntas uacandi et uidendi quoniam tu es dominus oborta mihi est atque firmata sed tamen fortiter tolerabantur quia recesserat cupiditas quae mecum solebat ferre graue negotium et ego premendus remanseram nisi patientia succederet peccasse me in hoc quisquam seruorum tuorum fratrum meorum dixerit quod iam pleno corde militia tua passus me fuerim uel una hora sedere in cathedra mendacii at ego non contendo sed tu domine misericordissime nonne et hoc peccatum cum ceteris horrendis et funereis in aqua sancta ignouisti et remisisti mihi macerabatur anxitudine uerecundus de isto nostro bono quod propter uincula sua quibus tenacissime tenebatur deseri se nostro consortio uidebat nondum christianus coniuge fideli ea ipsa tamen artiore prae ceteris compede ab itinere quod aggressi eramus retardabatur nec christianum esse alio modo se uelle dicebat quam illo quo non poterat benigne sane obtulit ut quamdiu ibi essemus in re eius essemus retribues illi domine in resurrectione iustorum quia iam ipsam sortem retribuisti ei quamuis enim absentibus nobis cum romae iam essemus corporali aegritudine correptus et in ea christianus et fidelis factus ex hac uita emigrauit ita misertus es non solum eius sed etiam nostri ne cogitantes egregiam erga nos amici humanitatem nec eum in grege tuo numerantes dolore intolerabili cruciaremur gratias tibi deus noster tui sumus indicant hortationes et consolationes tuae fidelis promissor reddis uerecundo pro rure illo eius cassiciaco ubi ab aestu saeculi requieuimus in te amoenitatem sempiterne uirentis paradisi tui quoniam dimisisti ei peccata super terram in monte incaseato monte tuo monte uberi angebatur ergo tunc ipse nebridius autem conlaetabatur quamuis enim et ipse nondum christianus in illam foueam perniciosissimi erroris inciderat ut ueritatis filii tui carnem phantasma crederet tamen inde emergens sic sibi erat nondum imbutus ullis ecclesiae tuae sacramentis sed inquisitor ardentissimus ueritatis quem non multo post conuersionem nostram et regenerationem per baptismum tuum ipsum etiam fidelem catholicum castitate perfecta atque continentia tibi seruientem in africa apud suos cum tota domus eius per eum christiana facta esset carne soluisti et nunc ille uiuit in sinu abraham quidquid illud est quod illo significatur sinu ibi nebridius meus uiuit dulcis amicus meus tuus autem domine adoptiuus ex liberto filius ibi uiuit nam quis alius tali animae locus ibi uiuit unde me multa interrogabat homuncionem inexpertum iam non ponit aurem ad os meum sed spiritale os ad fontem tuum et bibit quantum potest sapientiam pro auiditate sua sine fine felix nec eum sic arbitror inebriari ex ea ut obliuiscatur mei cum tu domine quem potat ille nostri sis memor sic ergo eramus uerecundum consolantes tristem salua amicitia de tali conuersione nostra et exhortantes ad fidem gradus sui uitae scilicet coniugalis nebridium autem opperientes quando sequeretur quod de tam proximo poterat et erat iam iamque facturus cum ecce euoluti sunt dies illi tandem nam longi et multi uidebantur prae amore libertatis otiosae ad cantandum de medullis omnibus tibi dixit cor meum quaesiui uultum tuum uultum tuum domine requiram et uenit dies quo etiam actu soluerer a professione rhetorica unde iam cogitatu solutus eram et factum est eruisti linguam meam unde iam erueras cor meum et benedicebam tibi gaudens profectus in uillam cum meis omnibus ibi quid egerim in litteris iam quidem seruientibus tibi sed adhuc superbiae scholam tamquam in pausatione anhelantibus testantur libri disputati cum praesentibus et cum ipso me solo coram te quae autem cum absente nebridio testantur epistulae et quando mihi sufficiat tempus commemorandi omnia magna erga nos beneficia tua in illo tempore praesertim ad alia maiora properanti reuocat enim me recordatio mea et dulce mihi fit domine confiteri tibi quibus internis me stimulis perdomueris et quemadmodum me complanaueris humilitatis montibus et collibus cogitationum mearum et tortuosa mea direxeris et aspera lenieris quoque modo ipsum etiam alipium fratrem cordis mei subegeris nomini unigeniti tui domini et saluatoris nostri iesu christi quod primo dedignabatur inseri litteris nostris magis enim eas uolebat redolere gimnasiorum cedros quas iam contriuit dominus quam salubres herbas ecclesiasticas aduersas serpentibus quas tibi deus meus uoces dedi cum legerem psalmos dauid cantica fidelia sonos pietatis excludentes turgidum spiritum rudis in germano amore tuo catechumenus in uilla cum catechumeno alipio feriatus matre adhaerente nobis muliebri habitu uirili fide anili securitate materna caritate christiana pietate quas tibi uoces dabam in psalmis illis et quomodo in te inflammabar ex eis et accendebar eos recitare si possem toto orbi terrarum aduersus tiphum generis humani et tamen toto orbe cantantur et non est qui se abscondat a calore tuo quam uehementi et acri dolore indignabar manichaeis et miserabar eos rursus quod illa sacramenta illa medicamenta nescirent et insani essent aduersus antidotum quo sani esse potuissent uellem ut alicubi iuxta essent tunc et me nesciente quod ibi essent intuerentur faciem meam et audirent uoces meas quando legi quartum psalmum in illo tunc otio quid de me fecerit ille psalmus audirent ignorante me utrum audirent ne me propter se illa dicere putarent quae inter haec uerba dixerim quia et re uera nec ea dicerem nec sic ea dicerem si me ab eis audiri uiderique sentirem nec si dicerem sic acciperent quomodo mecum et mihi coram te de familiari affectu animi mei inhorrui timendo ibidemque inferbui sperando et exultando in tua misericordia pater et haec omnia exibant per oculos et uocem meam cum conuersus ad nos spiritus tuus bonus ait nobis filii hominum quousque graues corde ut quid diligitis uanitatem et quaeritis mendacium dilexeram enim uanitatem et quaesieram mendacium et tu domine iam magnificaueras sanctum tuum suscitans eum a mortuis et conlocans ad dexteram tuam unde mitteret ex alto promissionem suam paracletum spiritum ueritatis et miserat eum iam sed ego nesciebam miserat eum quia iam magnificatus erat resurgens a mortuis et ascendens in caelum ante autem spiritus nondum erat datus quia iesus nondum erat clarificatus et clamat prophetia quousque graues corde ut quid diligitis uanitatem et quaeritis mendacium et scitote quoniam dominus magnificauit sanctum suum clamat quousque clamat scitote et ego tamdiu nesciens uanitatem dilexi et mendacium quaesiui et ideo audiui et contremui quoniam talibus dicitur qualem me fuisse reminiscebar in phantasmatis enim quae pro ueritate tenueram uanitas erat et mendacium et insonui multa grauiter ac fortiter in dolore recordationis meae quae utinam audissent qui adhuc usque diligunt uanitatem et quaerunt mendacium forte conturbarentur et euomuissent illud et exaudires eos cum clamarent ad te quoniam uera morte carnis mortuus est pro nobis qui te interpellat pro nobis legebam irascimini et nolite peccare et quomodo mouebar deus meus qui iam didiceram irasci mihi de praeteritis ut de cetero non peccarem et merito irasci quia non alia natura gentis tenebrarum de me peccabat sicut dicunt qui sibi non irascuntur et thesaurizant sibi iram in die irae et reuelationis iusti iudicii tui nec iam bona mea foris erant nec oculis carneis in isto sole quaerebantur uolentes enim gaudere forinsecus facile uanescunt et effunduntur in ea quae uidentur et temporalia sunt et imagines eorum famelica cogitatione lambiunt et o si fatigentur inedia et dicant quis ostendet nobis bona et dicamus et audiant signatum est in nobis lumen uultus tui domine non enim lumen nos sumus quod inluminat omnem hominem sed inluminamur a te ut qui fuimus aliquando tenebrae simus lux in te o si uiderent internum aeternum quod ego quia gustaueram frendebam quoniam non eis poteram ostendere si afferent ad me cor in oculis suis foris a te et dicerent quis ostendet nobis bona ibi enim ubi mihi iratus eram intus in cubili ubi compunctus eram ubi sacrificaueram mactans uetustatem meam et inchoata meditatione renouationis meae sperans in te ibi mihi dulcescere coeperas et dederas laetitiam in corde meo et exclamabam legens haec foris et agnoscens intus nec uolebam multiplicari terrenis bonis deuorans tempora et deuoratus temporibus cum haberem in aeterna simplicitate aliud frumentum et uinum et oleum et clamabam in consequenti uersu clamore alto cordis mei o in pace o in idipsum o quid dixit obdormiam et somnum capiam quoniam quis resistet nobis cum fiet sermo qui scriptus est absorpta est mors in uictoriam et tu es idipsum ualde qui non mutaris et in te requies obliuiscens laborum omnium quoniam nullus alius tecum nec ad alia multa adipiscenda quae non sunt quod tu sed tu domine singulariter in spe constituisti me legebam et ardebam nec inueniebam quid facerem surdis mortuis ex quibus fueram pestis latrator amarus et caecus aduersus litteras de melle caeli melleas et de lumine tuo luminosas et super inimicis scripturae huius tabescebam quando recordabor omnia dierum illorum feriatorum sed nec oblitus sum nec silebo flagelli tui asperitatem et misericordiae tuae mirabilem celeritatem dolore dentium tunc excruciabas me et cum in tantum ingrauesceret ut non ualerem loqui ascendit in cor meum admonere omnes meos qui aderant ut deprecarentur te pro me deum salutis omnimodae et scripsi hoc in cera et dedi ut eis legeretur mox ut genua supplici affectu fiximus fugit dolor ille sed quis dolor aut quomodo fugit expaui fateor domine meus deus meus nihil enim tale ab ineunte aetate expertus fueram et insinuati sunt mihi in profundo nutus tui et gaudens in fide laudaui nomen tuum et ea fides me securum esse non sinebat de praeteritis peccatis meis quae mihi per baptismum tuum remissa nondum erant renuntiaui peractis uindemialibus ut scholasticis suis mediolanenses uenditorem uerborum alium prouiderent quod et tibi ego seruire delegissem et illi professioni prae difficultate spirandi ac dolore pectoris non sufficerem et insinuaui per litteras antistiti tuo uiro sancto ambrosio pristinos errores meos et praesens uotum meum ut moneret quid mihi potissimum de libris tuis legendum esset quo percipiendae tantae gratiae paratior aptiorque fierem at ille iussit esaiam prophetam credo quod prae ceteris euangelii uocationisque gentium sit praenuntiator apertior uerum tamen ego primam huius lectionem non intellegens totumque talem arbitrans distuli repetendum exercitatior in dominico eloquio inde ubi tempus aduenit quo me nomen dare oporteret relicto rure mediolanium remeauimus placuit et alipio renasci in te mecum iam induto humilitate sacramentis tuis congrua et fortissimo domitori corporis usque ad italicum solum glaciale nudo pede obterendum insolito ausu adiunximus etiam nobis puerum adeodatum ex me natum carnaliter de peccato meo tu bene feceras eum annorum erat ferme quindecim et ingenio praeueniebat multos graues et doctos uiros munera tua tibi confiteor domine deus meus creator omnium et multum potens formare nostra deformia nam ego in illo puero praeter delictum non habebam quod enim et nutriebatur a nobis in disciplina tua tu inspiraueras nobis nullus alius munera tua tibi confiteor est liber noster qui inscribitur de magistro ipse ibi mecum loquitur tu scis illius esse sensa omnia quae inseruntur ibi ex persona conlocutoris mei cum esset in annis sedecim multa eius alias mirabiliora expertus sum horrori mihi erat illud ingenium et quis praeter te talium miraculorum opifex cito de terra abstulisti uitam eius et securior eum recordor non timens quicquam pueritiae nec adulescentiae nec omnino homini illi sociauimus eum coaeuum nobis in gratia tua educandum in disciplina tua et baptizati sumus et fugit a nobis sollicitudo uitae praeteritae nec satiabar illis diebus dulcedine mirabili considerare altitudinem consilii tui super salutem generis humani quantum fleui in himnis et canticis tuis suaue sonantis ecclesiae tuae uocibus commotus acriter uoces illae influebant auribus meis et eliquabatur ueritas in cor meum et exaestuabat inde affectus pietatis et currebant lacrimae et bene mihi erat cum eis non longe coeperat mediolanensis ecclesia genus hoc consolationis et exhortationis celebrare magno studio fratrum concinentium uocibus et cordibus nimirum annus erat aut non multo amplius cum iustina ualentiniani regis pueri mater hominem tuum ambrosium persequeretur haeresis suae causa qua fuerat seducta ab arrianis excubabat pia plebs in ecclesia mori parata cum episcopo suo seruo tuo ibi mea mater ancilla tua sollicitudinis et uigiliarum primas tenens orationibus uiuebat nos adhuc frigidi a calore spiritus tui excitabamur tamen ciuitate attonita atque turbata tunc himni et psalmi ut canerentur secundum morem