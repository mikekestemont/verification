intus cum ueritate conferunt ueritas enim dicit mihi non est deus tuus terra et caelum neque omne corpus hoc dicit eorum natura uiden moles est minor in parte quam in toto iam tu melior es tibi dico anima quoniam tu uegetas molem corporis tui praebens ei uitam quod nullum corpus praestat corpori deus autem tuus etiam tibi uitae uita est quid ergo amo cum deum meum amo quis est ille super caput animae meae per ipsam animam meam ascendam ad illum transibo uim meam qua haereo corpori et uitaliter compagem eius repleo non ea ui reperio deum meum nam reperiret et equus et mulus quibus non est intellectus et est eadem uis qua uiuunt etiam eorum corpora est alia uis non solum qua uiuifico sed etiam qua sensifico carnem meam quam mihi fabricauit dominus iubens oculo ut non audiat et auri ut non uideat sed illi per quem uideam huic per quam audiam et propria singillatim ceteris sensibus sedibus suis et officiis suis quae diuersa per eos ago unus ego animus transibo et istam uim meam nam et hanc habet equus et mulus sentiunt enim etiam ipsi per corpus transibo ergo et istam naturae meae gradibus ascendens ad eum qui fecit me et uenio in campos et lata praetoria memoriae ubi sunt thesauri innumerabilium imaginum de cuiuscemodi rebus sensis inuectarum ibi reconditum est quidquid etiam cogitamus uel augendo uel minuendo uel utcumque uariando ea quae sensus attigerit et si quid aliud commendatum et repositum est quod nondum absorbuit et sepeliuit obliuio ibi quando sum posco ut proferatur quidquid uolo et quaedam statim prodeunt quaedam requiruntur diutius et tamquam de abstrusioribus quibusdam receptaculis eruuntur quaedam cateruatim se proruunt et dum aliud petitur et quaeritur prosiliunt in medium quasi dicentia ne forte nos sumus et abigo ea manu cordis a facie recordationis meae donec enubiletur quod uolo atque in conspectum prodeat ex abditis alia faciliter atque imperturbata serie sicut poscuntur suggeruntur et cedunt praecedentia consequentibus et cedendo conduntur iterum cum uoluero processura quod totum fit cum aliquid narro memoriter ibi sunt omnia distincte generatimque seruata quae suo quaeque aditu ingesta sunt sicut lux atque omnes colores formaeque corporum per oculos per aures autem omnia genera sonorum omnesque odores per aditum narium omnes sapores per oris aditum a sensu autem totius corporis quid durum quid molle quid calidum frigidumue lene aut asperum graue seu leue siue extrinsecus siue intrinsecus corpori haec omnia recipit recolenda cum opus est et retractanda grandis memoriae recessus et nescio qui secreti atque ineffabiles sinus eius quae omnia suis quaeque foribus intrant ad eam et reponuntur in ea nec ipsa tamen intrant sed rerum sensarum imagines illic praesto sunt cogitationi reminiscenti eas quae quomodo fabricatae sint quis dicit cum appareat quibus sensibus raptae sint interiusque reconditae nam et in tenebris atque in silentio dum habito in memoria mea profero si uolo colores et discerno inter album et nigrum et inter quos alios uolo nec incurrunt soni atque perturbant quod per oculos haustum considero cum et ipsi ibi sint et quasi seorsum repositi lateant nam et ipsos posco si placet atque adsunt illico et quiescente lingua ac silente gutture canto quantum uolo imaginesque illae colorum quae nihilo minus ibi sunt non se interponunt neque interrumpunt cum thesaurus alius retractatur qui influxit ab auribus ita cetera quae per sensus ceteros ingesta atque congesta sunt recordor prout libet et auram liliorum discerno a uiolis nihil olfaciens et mel defrito lene aspero nihil tum gustando neque contrectando sed reminiscendo antepono intus haec ago in aula ingenti memoriae meae ibi enim mihi caelum et terra et mare praesto sunt cum omnibus quae in eis sentire potui praeter illa quae oblitus sum ibi mihi et ipse occurro meque recolo quid quando et ubi egerim quoque modo cum agerem affectus fuerim ibi sunt omnia quae siue experta a me siue credita memini ex eadem copia etiam similitudines rerum uel expertarum uel ex eis quas expertus sum creditarum alias atque alias et ipse contexo praeteritis atque ex his etiam futuras actiones et euenta et spes et haec omnia rursus quasi praesentia meditor faciam hoc et illud dico apud me in ipso ingenti sinu animi mei pleno tot et tantarum rerum imaginibus et hoc aut illud sequitur o si esset hoc aut illud auertat deus hoc aut illud dico apud me ista et cum dico praesto sunt imagines omnium quae dico ex eodem thesauro memoriae nec omnino aliquid eorum dicerem si defuissent magna ista uis est memoriae magna nimis deus meus penetrale amplum et infinitum quis ad fundum eius peruenit et uis est haec animi mei atque ad meam naturam pertinet nec ego ipse capio totum quod sum ergo animus ad habendum se ipsum angustus est ut ubi sit quod sui non capit numquid extra ipsum ac non in ipso quomodo ergo non capit multa mihi super hoc oboritur admiratio stupor apprehendit me et eunt homines mirari alta montium et ingentes fluctus maris et latissimos lapsus fluminum et oceani ambitum et giros siderum et relinquunt se ipsos nec mirantur quod haec omnia cum dicerem non ea uidebam oculis nec tamen dicerem nisi montes et fluctus et flumina et sidera quae uidi et oceanum quem credidi intus in memoria mea uiderem spatiis tam ingentibus quasi foris uiderem nec ea tamen uidendo absorbui quando uidi oculis nec ipsa sunt apud me sed imagines eorum et noui quid ex quo sensu corporis impressum sit mihi sed non ea sola gestat immensa ista capacitas memoriae meae hic sunt et illa omnia quae de doctrinis liberalibus percepta nondum exciderunt quasi remota interiore loco non loco nec eorum imagines sed res ipsas gero nam quid sit litteratura quid peritia disputandi quot genera quaestionum quidquid horum scio sic est in memoria mea ut non retenta imagine rem foris reliquerim aut sonuerit et praeterierit sicut uox impressa per aures uestigio quo recoleretur quasi sonaret cum iam non sonaret aut sicut odor dum transit et uanescit in uentos olfactum afficit unde traicit in memoriam imaginem sui quam reminiscendo repetamus aut sicut cibus qui certe in uentre iam non sapit et tamen in memoria quasi sapit aut sicut aliquid quod corpore tangendo sentitur quod etiam separatum a nobis imaginatur memoria istae quippe res non intromittuntur ad eam sed earum solae imagines mira celeritate capiuntur et miris tamquam cellis reponuntur et mirabiliter recordando proferuntur at uero cum audio tria genera esse quaestionum an sit quid sit quale sit sonorum quidem quibus haec uerba confecta sunt imagines teneo et eos per auras cum strepitu transisse ac iam non esse scio res uero ipsas quae illis significantur sonis neque ullo sensu corporis attigi neque uspiam uidi praeter animum meum et in memoria recondidi non imagines earum sed ipsas quae unde ad me intrauerint dicant si possunt nam percurro ianuas omnes carnis meae nec inuenio qua earum ingressae sint quippe oculi dicunt si coloratae sunt nos eas nuntiauimus aures dicunt si sonuerunt a nobis indicatae sunt nares dicunt si oluerunt per nos transierunt dicit etiam sensus gustandi si sapor non est nihil me interroges tactus dicit si corpulentum non est non contrectaui si non contrectaui non indicaui unde et qua haec intrauerunt in memoriam meam nescio quomodo nam cum ea didici non credidi alieno cordi sed in meo recognoui et uera esse approbaui et commendaui ei tamquam reponens unde proferrem cum uellem ibi ergo erant et antequam ea didicissem sed in memoria non erant ubi ergo aut quare cum dicerentur agnoui et dixi ita est uerum est nisi quia iam erant in memoria sed tam remota et retrusa quasi in cauis abditioribus ut nisi admonente aliquo eruerentur ea fortasse cogitare non possem quocirca inuenimus nihil esse aliud discere ista quorum non per sensus haurimus imagines sed sine imaginibus sicuti sunt per se ipsa intus cernimus nisi ea quae passim atque indisposite memoria continebat cogitando quasi conligere atque animaduertendo curare ut tamquam ad manum posita in ipsa memoria ubi sparsa prius et neglecta latitabant iam familiari intentioni facile occurrant et quam multa huius modi gestat memoria mea quae iam inuenta sunt et sicut dixi quasi ad manum posita quae didicisse et nosse dicimur quae si modestis temporum interuallis recolere desiuero ita rursus demerguntur et quasi in remotiora penetralia dilabuntur ut denuo uelut noua excogitanda sint indidem iterum et cogenda rursus ut sciri possint id est uelut ex quadam dispersione conligenda unde dictum est cogitare nam cogo et cogito sic est ut ago et agito facio et factito uerum tamen sibi animus hoc uerbum proprie uindicauit ut non quod alibi sed quod in animo conligitur id est cogitur cogitari proprie iam dicatur item continet memoria numerorum dimensionumque rationes et leges innumerabiles quarum nullam corporis sensus impressit quia nec ipsae coloratae sunt aut sonant aut olent aut gustatae aut contrectatae sunt audiui sonos uerborum quibus significantur cum de his disseritur sed illi alii istae autem alia sunt nam illi aliter graece aliter latine sonant istae uero nec graecae nec latinae sunt nec aliud eloquiorum genus uidi lineas fabrorum uel etiam tenuissimas sicut filum araneae sed illae aliae sunt non sunt imagines earum quas mihi nuntiauit carnis oculus nouit eas quisquis sine ulla cogitatione qualiscumque corporis intus agnouit eas sensi etiam numeros omnibus corporis sensibus quos numeramus sed illi alii sunt quibus numeramus nec imagines istorum sunt et ideo ualde sunt rideat me ista dicentem qui non eos uidet et ego doleam ridentem me haec omnia memoria teneo et quomodo ea didicerim memoria teneo multa etiam quae aduersus haec falsissime disputantur audiui et memoria teneo quae tametsi falsa sunt tamen ea meminisse me non est falsum et discreuisse me inter illa uera et haec falsa quae contra dicuntur et hoc memini aliterque nunc uideo discernere me ista aliter autem memini saepe me discreuisse cum ea saepe cogitarem ergo et intellexisse me saepius ista memini et quod nunc discerno et intellego recondo in memoria ut postea me nunc intellexisse meminerim ergo et meminisse me memini sicut postea quod haec reminisci nunc potui si recordabor utique per uim memoriae recordabor affectiones quoque animi mei eadem memoria continet non illo modo quo eas habet ipse animus cum patitur eas sed alio multum diuerso sicut sese habet uis memoriae nam et laetatum me fuisse reminiscor non laetus et tristitiam meam praeteritam recordor non tristis et me aliquando timuisse recolo sine timore et pristinae cupiditatis sine cupiditate sum memor aliquando et e contrario tristitiam meam transactam laetus reminiscor et tristis laetitiam quod mirandum non est de corpore aliud enim animus aliud corpus itaque si praeteritum dolorem corporis gaudens memini non ita mirum est hic uero cum animus sit etiam ipsa memoria cum ergo ita sit quid est hoc quod cum tristitiam meam praeteritam laetus memini animus habet laetitiam et memoria tristitiam laetusque est animus ex eo quod inest ei laetitia memoria uero ex eo quod inest ei tristitia tristis non est num forte non pertinet ad animum quis hoc dixerit nimirum ergo memoria quasi uenter est animi laetitia uero atque tristitia quasi cibus dulcis et amarus cum memoriae commendantur quasi traiecta in uentrem recondi illic possunt sapere non possunt ridiculum est haec illis similia putare nec tamen sunt omni modo dissimilia sed ecce de memoria profero cum dico quattuor esse perturbationes animi cupiditatem laetitiam metum tristitiam et quidquid de his disputare potuero diuidendo singula per species sui cuiusque generis et definiendo ibi inuenio quid dicam atque inde profero nec tamen ulla earum perturbatione perturbor cum eas reminiscendo commemoro et antequam recolerentur a me et retractarentur ibi erant propterea inde per recordationem potuere depromi forte ergo sicut de uentre cibus ruminando sic ista de memoria recordando proferuntur cur igitur in ore cogitationis non sentitur a disputante hoc est a reminiscente laetitiae dulcedo uel amaritudo maestitiae an in hoc dissimile est quod non undique simile est quis enim talia uolens loqueretur si quotiens tristitiam metumue nominamus totiens maerere uel timere cogeremur et tamen non ea loqueremur nisi in memoria nostra non tantum sonos nominum secundum imagines impressas a sensibus corporis sed etiam rerum ipsarum notiones inueniremus quas nulla ianua carnis accepimus sed eas ipse animus per experientiam passionum suarum sentiens memoriae commendauit aut ipsa sibi haec etiam non commendata retinuit sed utrum per imagines an non quis facile dixerit nomino quippe lapidem nomino solem cum res ipsae non adsunt sensibus meis in memoria sane mea praesto sunt imagines earum nomino dolorem corporis nec mihi adest dum nihil dolet nisi tamen adesset imago eius in memoria mea nescirem quid dicerem nec eum in disputando a uoluptate discernerem nomino salutem corporis cum saluus sum corpore adest mihi quidem res ipsa uerum tamen nisi et imago eius inesset in memoria mea nullo modo recordarer quid huius nominis significaret sonus nec aegrotantes agnoscerent salute nominata quid esset dictum nisi eadem imago ui memoriae teneretur quamuis ipsa res abesset a corpore nomino numeros quibus numeramus en adsunt in memoria mea non imagines eorum sed ipsi nomino imaginem solis et haec adest in memoria mea neque enim imaginem imaginis eius sed ipsam recolo ipsa mihi reminiscenti praesto est nomino memoriam et agnosco quod nomino et ubi agnosco nisi in ipsa memoria num et ipsa per imaginem suam sibi adest ac non per se ipsam quid cum obliuionem nomino atque itidem agnosco quod nomino unde agnoscerem nisi meminissem non eundem sonum nominis dico sed rem quam significat quam si oblitus essem quid ille ualeret sonus agnoscere utique non ualerem ergo cum memoriam memini per se ipsam sibi praesto est ipsa memoria cum uero memini obliuionem et memoria praesto est et obliuio memoria qua meminerim obliuio quam meminerim sed quid est obliuio nisi priuatio memoriae quomodo ergo adest ut eam meminerim quando cum adest meminisse non possum at si quod meminimus memoria retinemus obliuionem autem nisi meminissemus nequaquam possemus audito isto nomine rem quae illo significatur agnoscere memoria retinetur obliuio adest ergo ne obliuiscamur quae cum adest obliuiscimur an ex hoc intellegitur non per se ipsam inesse memoriae cum eam meminimus sed per imaginem suam quia si per se ipsam praesto esset obliuio non ut meminissemus sed ut obliuisceremur efficeret et hoc quis tandem indagabit quis comprehendet quomodo sit ego certe domine laboro hic et laboro in me ipso factus sum mihi terra difficultatis et sudoris nimii neque enim nunc scrutamur plagas caeli aut siderum interualla dimetimur uel terrae libramenta quaerimus ego sum qui memini ego animus non ita mirum si a me longe est quidquid ego non sum quid autem propinquius me ipso mihi et ecce memoriae meae uis non comprehenditur a me cum ipsum me non dicam praeter illam quid enim dicturus sum quando mihi certum est meminisse me obliuionem an dicturus sum non esse in memoria mea quod memini an dicturus sum ad hoc inesse obliuionem in memoria mea ut non obliuiscar utrumque absurdissimum est quid illud tertium quo pacto dicam imaginem obliuionis teneri memoria mea non ipsam obliuionem cum eam memini quo pacto et hoc dicam quandoquidem cum imprimitur rei cuiusque imago in memoria prius necesse est ut adsit res ipsa unde illa imago possit imprimi sic enim carthaginis memini sic omnium locorum quibus interfui sic facies hominum quas uidi et ceterorum sensuum nuntiata sic ipsius corporis