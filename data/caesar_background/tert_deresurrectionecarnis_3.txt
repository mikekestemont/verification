et ministerium tenebitur iudicio etsi de suo nihil sapiat quia portio est eius quae sapit non supellex hoc et apostolus sciens nihil carnem agere per semetipsam quod non animae deputetur nihilominus peccatricem iudicat carnem ne eo quod ab anima uideatur impelli iudicio liberata credatur sic et cum aliquas laudis operas carni indicit glorificate tollite deum in corpore uestro certus et hos conatus ab anima agi idcirco tamen et carni eos mandat quia et illi fructum repromittit alioquin nec exprobratio competisset in alienam culpae nec adhortatio in extraneam gloriae et exprobratio enim et exhortatio uacarent erga carnem si uacaret et merces quae in resurrectione captatur simplicior quisque fautor sententiae nostrae putabit carnem etiam idcirco repraesentandam esse iudicio quia aliter anima non capiat passionem tormenti seu refrigerii utpote incorporalis hoc enim uulgus existimat nos autem animam corporalem et hic profitemur et in suo uolumine probauimus habentem proprium genus substantiae ac soliditatis per quam quid et sentire et pati possit nam et nunc animas torqueri fouerique penes inferos licet nudas licet adhuc exules carnis probabit lazari exemplum dedi igitur aduersario dicere ergo quae habet corpulentiam propriam de suo sufficiet ad facultatem passionis et sensus ut non egeat repraesentatione carnis immo et eatenus egebit non qua sentire quid sine carne non possit sed qua necesse est illam etiam cum carne sentire quantum enim ad agendum de suo sufficit tantum et ad patiendum ad agendum autem minus de suo sufficit habet enim de suo solummodo cogitare uelle cupere disponere ad perficiendum autem operam carnis expectat sic itaque ad patiendum societatem carnis expostulat ut tam plene per eam pati possit quam sine ea plene agere non potuit et ideo in quae de suo sufficit eorum interim sententiam pendit concupiscentiae et cogitatus et uoluntatis porro si haec satis essent ad plenitudinem meritorum ut non requirerentur et facta sufficeret anima ad perfectionem iudicii de istis iudicanda in quae agenda sola suffecerat cum uero etiam facta deuincta sint meritis facta autem per carnem administrentur iam non sufficit animam sine carne foueri siue cruciari pro operibus etiam carnis etsi habet corpus etsi habet membra quae proinde illi non sufficiunt ad sentiendum plene quemadmodum nec ad agendum perfecte idcirco pro quo modo egit pro eo et patitur apud inferos prior degustans iudicium sicut prior induxit admissum expectans tamen et carnem ut per illam etiam facta compenset cui cogitata mandauit denique haec erit ratio in ultimum finem destinati iudicii ut exhibitione carnis omnis diuina censura perfici possit alioquin non sustineretur in finem quod et nunc animae decerpunt apud inferos si solis animabus destinaretur hucusque praestructionibus egerim ad muniendos sensus omnium scripturarum quae carnis recidiuatum pollicentur cui cum tot auctoritates iustorum patrociniorum procurent honores dico substantiae ipsius tum uires dei tum exempla earum tum rationes iudicii et necessitates ipsius utique secundum praeiudicia tot auctoritatum scripturas intellegi oportebit non secundum ingenia haereticorum de sola incredulitate uenientia quia incredibile habeatur restitui substantiam interitu subductam non quia aut substantiae ipsi inemeribile sit aut deo impossibile aut iudicio inhabile plane incredibile si nec praedicatum diuinitus fuerit nisi quod etsi praedicatum id a deo non fuisset ultro praesumi debuisset ut propterea non praedicatum quia tot auctoritatibus praeiudicatum at cum diuinis quoque uocibus personat tanto abest ut aliter intellegatur quam desiderant illa a quibus etiam sine diuinis uocibus persuadetur uideamus igitur hoc primum quonam titulo spes ista proscripta sit unum opinor apud omnes edictum dei pendet resurrectio mortuorum duo uerba expedita decisa detersa ipsa conueniam ipsa discutiam cui se substantiae addicant cum audio resurrectionem homini imminere quaeram necesse est quid eius cadere sortitum sit siquidem nihil resurgere expectabit nisi quod ante succiderit qui ignorat carnem cadere per mortem potest eam nec stantem nosse per uitam sententiam dei natura pronuntiat terra es et in terram ibis et qui non audit uidet nulla mors non ruina membrorum est hanc corporis sortem dominus quoque expressit cum ipsa substantia indutus diruite inquit templum istud et ego illud triduo resuscitabo ostendit enim cuius sit dirui cuius elidi cuius et releuari et resuscitari quanquam et animam circumferret trepidantem usque ad mortem sed non cadentem per mortem quia et scriptura de corpore inquit suo dixerat atque adeo caro est quae morte subruitur ut exinde a cadendo cadauer enuntietur anima porro nec uocabulo cadit quia nec habitu ruit atquin ipsa est quae ruinam corpori infert cum efflata est sicut ipsa est quae illud de terra suscitauit cum inflata est non potest cadere quae suscitauit ingressa non potest ruere quae elidit egressa artius dicam ne in somnum quidem cadit anima cum corpore ne tum quidem sternitur cum carne sedenim agitatur in somnis et iactitatur quiesceret autem si iaceret et iaceret si caderet ita nec in ueritate mortis cadit quae nec in imagine eius ruit sequens nunc uocabulum mortuorum aeque dispice cui substantiae insideat quanquam in hac materia admittamus interdum mortalitatem animae adsignari ab haereticis ut si anima mortalis resurrectionem consecutura est praeiudicium sit et carni non minus mortali resurrectionem communicaturae sed nunc proprietas uocabuli uindicanda est suae sorti iam quidem eo ipso quod resurrectio caducae rei est id est carnis eadem erit et in nomine mortui quia caducae rei est resurrectio quae dicitur mortuorum sic et per abraham patrem fidei diuinae familiaritatis uirum discimus postulans enim sarrae humandae locum de filiis heth date ergo inquit mihi possessionem sepulchri uobiscum et humabo mortuum meum carnem scilicet neque enim animae humandae spatium desiderasset etsi anima mortalis crederetur etsi mortuus dici mereretur quodsi mortuus corpus est corporum erit proprie resurrectio cum dicitur mortuorum et haec itaque dispectio tituli et praeconii ipsius fidem utique defendens uocabulorum illuc proficere debebit ut si quid diuersa pars turbat obtentu figurarum et aenigmatum manifestiora quaeque praeualeant et de incertis certiora praescribant nacti enim quidam sollemnissimam eloquii prophetici formam allegorici et figurati plerumque non tamen semper resurrectionem quoque mortuorum manifeste adnuntiatam in imaginariam significationem distorquent adserentes ipsam etiam mortem spiritaliter intellegendam non enim hanc esse in uero quae sit in medio discidium carnis atque animae sed ignorantiam dei per quam homo mortuus deo non minus in errore iacuerit quam in sepulchro itaque et resurrectionem eam uindicandam qua quis adita ueritate redanimatus et reuiuificatus deo ignorantiae morte discussa uelut de sepulchro ueteris hominis eruperit quia et dominus scribas et pharisaeos sepulchris dealbatis adaequauerit exinde ergo resurrectionem fide consecutos cum domino esse quem in baptismate induerint hoc denique ingenio etiam in colloquiis saepe nostros decipere consueuerunt quasi et ipsi resurrectionem carnis admittant uae inquiunt qui non in hac carne resurrexerit ne statim illos percutiant si resurrectionem statim abnuerint tacite autem secundum conscientiam suam hoc sentiunt uae qui non dum in hac carne est cognouerit arcana haeretica hoc est enim apud illos resurrectio sed et plerique ab excessu animae resurrectionem uindicantes de sepulchro exire de saeculo euadere interpretantur quia et saeculum mortuorum sit habitaculum id est ignorantium deum uel etiam de ipso corpore quia et corpus uice sepulchri conclusam animam in saecularis uitae morte detineat ob huiusmodi igitur coniecturas primam praestructionem eorum depellam qua uolunt omnia prophetas per imagines contionatos quando si ita esset ne ipsae quidem imagines distingui potuissent si non et ueritates praedicatae fuissent ex quibus imagines deliniarentur atque adeo si omnia figurae quid erit illud cuius figurae quomodo speculum obtendes si nusquam est facies adeo autem non omnia imagines sed et ueritates nec omnia umbrae sed et corpora ut in ipsum quoque dominum insigniora quaeque luce clarius praedicarentur nam et uirgo concepit in utero non figurate et peperit emmanuelem nobiscum deum iesum non oblique etsi oblique accepturam uirtutem damasci et spolia samariae sed manifeste uenturum in iudicium cum presbiteris et archontibus populi nam et tumultuatae sunt gentes in persona pilati et populi meditati sunt inania in persona israelis adstiterunt reges terrae herodes et archontes congregati sunt in unum annas et caiaphas aduersus dominum et aduersus christum eius qui et tanquam ouis ad iugulationem adductus est et tanquam agnus ante tondentem scilicet herodem sine uoce sic non aperuit os suum dorsum suum ponens ad flagella et maxillas ad palmas et faciem non auertens a sputaminum iaculis deputatus etiam inter iniquos perfossus manus et pedes sortem passus in uestimento et potus amaros et capitum inridentium nutus triginta argenteis adpretiatus a proditore quae hic figurae apud esaiam quae imagines apud dauid quae aenigmata apud hieremiam ne uirtutes quidem eius per parabolas profatos aut numquid nec oculi patefacti sunt caecorum nec inclaruit lingua mutorum nec manus aridae et genua dissoluta reualuerunt nec claudi salierunt ut ceruus quae etsi spiritaliter quoque interpretari solemus secundum comparationem animalium uitiorum a domino remediatorum cum tamen et carnaliter adimpleta sunt ostendunt prophetas in utramque speciem praedicasse saluo eo quod plures uoces eorum nudae et simplices et ab omni allegoriae nubilo purae defendi possunt ut cum exitus gentium et urbium resonant tiri et aegipti et babilonis et idumaeae et carthaginensium nauium et cum ipsius israelis plagas aut uenias captiuitates restitutiones ultimaeque dispersionis exitum perorant quis haec interpretabitur magis quam recognoscet res in litteris tenentur litterae in rebus leguntur ita non semper nec in omnibus allegorica forma est prophetici eloquii sed interdum et in quibusdam si ergo interdum et in quibusdam inquies cur non et in edicto resurrectionis spiritaliter intellegendae quoniam quidem plurima ratio intercedit primo enim quid facient tot alia instrumenta diuina ita aperte corporalem contestantia resurrectionem ut nullam admittant figuratae significantiae suspicionem et utique aequum sit quod et supra demandauimus incerta de certis et obscura de manifestis praeiudicari uel ne inter discordiam certorum et incertorum manifestorum et obscurorum fides dissipetur ueritas periclitetur ipsa diuinitas ut inconstans denotetur tunc quod uerisimile non est ut ea species sacramenti in quam fides tota committitur in quam disciplina tota conititur ambigue adnuntiata et obscure proposita uideatur quando spes resurrectionis nisi manifesta de periculo et praemio neminem ad huiusmodi praesertim religionem publico odio et hostili elogio obnoxiam persuaderet nullum opus certum est mercedis incertae nullus timor iustus est periculi dubii et merces autem et periculum in resurrectionis pendet euentu sed et si temporalia et localia et personalia dei decreta atque iudicia in urbes et gentes et reges tam aperta prophetia iaculata est quale est ut aeternae dispositiones eius et uniuersales in omne hominum genus lucem sui fugerint quae quanto maiora tanto clariora esse deberent ut maiora crederentur et puto deo nec liuorem nec dolum nec inconstantiam nec lenocinium adscribi posse per quae fere promulgatio maiorum cauillatur post haec ad illas etiam scripturas respiciendum esse dicemus quae non sinunt resurrectionem secundum animales istos ne dixerim spiritales aut hic iam in ueritatis agnitione praesumi aut ab excessu statim uitae uindicari cum enim et tempora totius spei fixa sint sacrosancto stilo nec liceat eam ante constitui aeque non licebit ita scripturas interpretari super illam ut possit ante constitui in aduentum opinor christi uota nostra suspirant in saeculi huius occasum ad diem domini magnum diem irae et retributionis diem ultimum et occultum nec ulli praeter patri notum et tamen signis atque portentis et concussionibus elementorum et conflictationibus nationum praenotatum euoluerem prophetias si dominus ipse tacuisset nisi quod et prophetiae uox erant domini sed plus est quod illas suo ore consignat interrogatus a discipulis quando euentura essent quae interim de templi exitu eruperat ordinem temporum primo iudaicorum usque ad excidium hierusalem dehinc communium usque ad conclusionem saeculi dirigit nam posteaquam edixit et tunc erit hierusalem conculcata in nationibus donec adimpleantur tempora nationum adlegendarum scilicet a deo et congregandarum cum reliquiis israelis inde iam in orbem et in saeculum praedicat secundum ioelem et danielem et uniuersum concilium prophetarum futura signa in sole et luna et in stellis conclusionem nationum cum stupore sonitus maris et motus refrigescentium hominum prae metu et expectatione eorum quae immineant orbi terrae uirtutes enim inquit caelorum commouebuntur et tunc uidebunt filium hominis uenientem in nubibus caeli cum plurimo potentatu et gloria ubi autem coeperint ista fieri emergetis et eleuabitis capita uestra quod redemptio uestra adpropinquauerit et tamen adpropinquare eam dixit non adesse iam et cum coeperint ista fieri non cum facta fuerint quia cum facta fuerint tunc aderit redemptio nostra quae eousque adpropinquare dicetur erigens interim et excitans animos ad proximum iam spei fructum cuius etiam parabola subtexitur tenerescentium arborum in caulem floris et dehinc frugis antecursorem ita et uos cum uideritis omnia ista fieri scitote in proximo esse regnum dei uigilate ergo omni in tempore ut digni sitis effugere omnia ista et stetis ante filium hominis utique per resurrectionem omnibus ante transactis ita etsi in agnitione sacramenti fruticat sed in domini repraesentatione florescit atque frugescit quis ergo dominum tam intempestiue tam acerbe excitauit iam a dextera dei ad confringendam terram secundum esaiam quae puto adhuc integra est quis inimicos christi iam subiecit pedibus eius secundum dauid qua uelocior patre omni adhuc popularium coetu reclamante christianos ad leonem quis caelo descendentem iesum talem conspexit qualem ascendentem apostoli uiderunt secundum angelorum constitutum nulla ad hodiernum tribus ad tribum pectora ceciderunt agnoscentes quem pupugerunt nemo adhuc excepit heliam nemo adhuc fugit antichristum nemo adhuc babilonis exitum fleuit et est iam qui resurrexit nisi haereticus exiit plane iam de corporis sepulchro etiam nunc febribus et ulceribus obnoxius et conculcauit iam inimicos etiam nunc luctari habens cum mundi potentibus et utique iam regnat etiam nunc caesari quae sunt caesaris debens docet quidem apostolus colossensibus scribens mortuos fuisse nos aliquando alienatos et inimicos sensus domini cum in operibus pessimis agebamus dehinc consepultos christo in baptismate et conresuscitatos in eo per fidem efficaciae dei qui illum suscitauit a mortuis et uos cum mortui essetis in delictis et praeputiatione carnis uestrae uiuificauit cum eo donatis uobis omnibus delictis et rursus si cum christo mortui essetis ab elementis mundi quomodo quidam quasi uiuentes in mundo sententiam fertis sed cum ita nos mortuos faciat spiritaliter ut tamen et corporaliter quandoque morituros agnoscat utique et resuscitatos proinde spiritaliter deputans aeque non negat etiam corporaliter resurrecturos denique si conresurrexistis inquit cum christo ea quae sursum sunt quaerite ubi christus est in dextera dei residens ea quae sursum sunt sapite non quae deorsum ita animo ostendit resurgere quo solo adhuc possumus caelestia adtingere quae non quaereremus nec saperemus si possideremus subicit etiam mortui enim estis scilicet delictis non uobis et uita uestra abscondita est cum christo in deo nondum ergo adprehensa est quae abscondita est sic et iohannes et nondum ait manifestatum est quid futuri sumus scimus quia si manifestatus erit similes ei erimus tanto abest ut simus iam quod nescimus utique scituri si iam essemus adeo contemplatio est spei in hoc spatio per fidem non repraesentatio nec possessio sed expectatio de qua spe et expectatione paulus ad galatas nos enim spiritu ex fide spem iustitiae expectamus non ait tenemus iustitiam autem dei dicit ex iudicio quo iudicabimur de mercede ad quam pendens et ipse cum philippensibus scribit si qua inquit concurram in resurrectionem quae est a mortuis non quia iam accepi aut consummatus sum et utique crediderat et omnia sacramenta cognouerat uas electionis doctor nationum et tamen adicit persequor autem si adprehendam in quo sum adprehensus a christo eo amplius ego me fratres nondum puto adprehendisse unum tamen oblitus posteriorum in priora me extendens secundum scopum persequor ad palmam incriminationis per quam concurrerem utique in resurrectionem a mortuis suo tamen tempore sicut ad galatas bene autem facientes ne taedeat tempore enim suo metemus sicut