aut uigilamus nunc aut dormimus aut corpus est quod mihi uidere uideor aut non est corpus haec et alia multa quae commemorare longissimum est per istam didici uera esse quoquo modo sese habeant sensus nostri in se ipsa uera docuit me si cuius eorum quae per connexionem modo proposui pars antecedens assumpta fuerit trahere necessario id quod annexum est ea uero quae per repugnantiam uel disiunctionem a me sunt enuntiata hanc habere naturam ut cum auferuntur caetera siue unum siue plura sint restet aliquid quod eorum ablatione firmetur docuit etiam me cum de re constat propter quam uerba dicuntur de uerbis non debere contendi et quisquis id faciat si imperitia faciat docendum esse si malitia deserendum si doceri non potest monendum ut aliquid aliud potius agat quam tempus in superfluis operamque consumat si non obtemperat negligendum de captiosis autem atque fallacibus ratiunculis breue praeceptum est si male concedendo inferuntur ad ea quae concessa sunt esse redeundum si uerum falsumque in una conclusione confligunt accipiendum inde quod intelligitur quod explicari non potest relinquendum si autem modus in aliquibus rebus latet penitus hominem scientiam eius non esse quaerendam haec quidem habeo a dialectica et alia multa quae commemorare non est necesse neque enim debeo ingratus existere uerum ille sapiens aut haec negligit aut si profecto dialectica ipsa scientia ueritatis est sic illam nouit ut istorum mendacissimam calumniam si uerum est falsum est si falsum est uerum est contemnendo et non miserando fame enecet haec de perceptione satis esse propterea puto quia de assentiendo cum dicere coepero tota ibi rursum causa uersabitur sapientem oportet sapientiae saltem assentiri iam ergo ad eam partem ueniamus in qua dubitare adhuc uidetur alipius et primo idipsum perspiciamus quale sit quod te acutissime atque cautissime mouet nam si tot tantisque rationibus roboratam academicorum sententiam qua eis placuit nihil scire sapientem hoc tuum labefactat inuentum quo cogimur confiteri multo esse probabilius sapientem scire sapientiam magis est assensio cohibenda hoc enim ipso ostenditur nihil quamlibet copiosissimis subtilissimisque argumentis posse suaderi cui non ex parte contraria si adsit ingenium non minus acriter uel fortasse acrius resistatur eo fit ut cum sit uictus academicus uicerit o utinam uincatur nunquam efficiet quauis arte pelasga ut simul a me uictus uictorque discedat certe nihil aliud inueniatur quod aduersum ista dici possit et ultro me uictum esse profiteor non enim de gloria comparanda sed de inuenienda ueritate tractamus mihi satis est quoquo modo molem istam transcendere quae intrantibus ad philosophiam sese opponit et nescio quibus receptaculis tenebrascens talem esse philosophiam totam minatur nihilque in ea lucis inuentum iri sperare permittit quid autem amplius desiderem nihil habeo si iam probabile est nonnihil scire sapientem non enim alia causa ueri simile uidebatur eum assensionem sustinere debere nisi quia erat ueri simile nihil posse comprehendi quo sublato percipit enim sapiens uel ipsam ut iam conceditur sapientiam nulla iam causa remanebit cur non assentiatur sapiens uel ipsi sapientiae est enim sine dubitatione monstrosius sapientem non approbare sapientiam quam sapientem nescire sapientiam nam quaeso paululum quasi ante oculos tale spectaculum constituamus si possumus rixam quamdam sapientis et sapientiae quid aliud dicit sapientia quam se esse sapientiam at contra iste non credo inquit quis ait sapientiae non credo esse sapientiam quis nisi is cum quo illa loqui potuit et in quo habitare dignata est scilicet sapiens ite nunc et me quaerite qui cum academicis pugnem habetis iam nouum certamen sapiens et sapientia secum pugnant sapiens non uult consentire sapientiae ego uobiscum securus exspecto quis enim non credat inuictam esse sapientiam tamen nos aliqua complexione muniamus aut enim in hoc certamine academicus uincet sapientiam et a me uincetur quia non erit sapiens aut ab ea superabitur et sapientem sapientiae consentire docebimus aut igitur sapiens academicus non est aut nonnulli rei sapiens assentietur nisi forte quem dicere puduit sapientem nescire sapientiam sapientem non consentire sapientiae dicere non pudebit at si iam ueri simile est cadere in sapientem uel ipsius sapientiae perceptionem et nulla causa est cur non ei quod potest percipi assentiatur uideo quod uolebam esse ueri simile sapientem scilicet assensurum esse sapientiae si quaeres ubi inueniat ipsam sapientiam respondebo in semetipso si dicis eum nescire quod habeat redis ad illud absurdum sapientem nescire sapientiam si sapientem ipsum negas posse inueniri non iam cum academicis sed tecum quisquis hoc sentis sermone alio disseremus illi enim cum haec disputant de sapiente profecto disputant clamat cicero seipsum magnum esse opinatorem sed de sapiente se quaerere quod si adhuc uos adolescentes ignotum habetis certe in hortensio legistis si igitur nec certi est quidquam nec opinari sapientis est nihil unquam sapiens approbabit unde manifestum est eos de sapiente illis suis disputationibus contra quas nitimur quaerere ergo arbitror ego sapienti certam esse sapientiam id est sapientem percepisse sapientiam et ob hoc eum non opinari cum assentitur sapientiae assentitur enim ei rei quam si non percepisset sapiens non esset nec isti quemquam non debere assentiri nisi rebus quae non possunt percipi affirmant non autem sapientia nihil est cum igitur et scit sapientiam et assentitur sapientiae neque nihil scit neque nulli rei sapiens assentitur quid amplius uultis an de illo errore aliquid quaerimus quem dicunt penitus euitari si in nullam rem animum declinet assensio errat enim inquiunt quisquis non solum rem falsam sed etiam dubiam quamuis uera sit approbat nihil autem quod dubium non sit inuenio at inuenit sapiens ipsam ut dicebamus sapientiam an qui sequitur in agendo probabile citra assensum uitet errorem sed hinc iam uultis fortasse me discedere non sunt facile securissima relinquenda cum uersutissimis hominibus agimus morem tamen uobis geram sed quid hic dicam quid quidnam illud nimirum uetus dicendum est ubi et ipsi habent quod dicant quid enim faciam quem de castris meis foras truditis num implorabo auxilia doctiorum cum quibus si superare nequeo minus pudebit fortasse superari iaciam igitur quibus uiribus possum fumosum quidem iam et scabrum sed nisi fallor ualidissimum telum qui nihil approbat nihil agit o hominem rusticum et ubi est probabile ubi est uerisimile hoc uolebatis auditisne ut sonent scuta graecanica exceptum est quod robustissimum quidem sed qua manu iaculati sumus et nihil mihi potentius isti mei suggerunt nec aliquid ut uideo uulneris fecimus conuertam me ad ea quae uilla et ager ministrat onerant me potius maiora quam praeparant nam cum otiosus diu cogitassem in isto rure quonam modo possit isthuc probabile ac ueri simile actus nostros ab errore defendere primo uisum est mihi ut solet uideri cum ista uendebam belle tectum et munitum deinde ubi totum cautius circumspexi uisus sum mihi uidisse unum aditum qua in securos error irrueret non enim solum puto eum errare qui falsam uiam sequitur sed etiam eum qui ueram non sequitur faciamus enim duos uiatores ad unum locum tendentes quorum alter instituerit nulli credere alter nimis credulus sit uentum est ad aliquod biuium hic ille credulus pastori qui aderat uel cuipiam rusticano salue frugi homo dic quaeso qua bene in illum locum pergatur respondetur si hac ibis nihil errabis et ille ad comitem uerum dicit hac eamus ridet uir cautissimus et tam cito assensum facetissime illudit atque interea illo discedente in biuio figitur et iam incipit uideri turpe cessare cum ecce ex alio uiae cornu lautus quidam et urbanus equo insidens eminet et propinquare occipit gratulatur iste tum aduenienti et salutato indicat propositum quaerit uiam dicit etiam remansionis suae causam quo beneuolentiorem reddat pastori eum praeferens ille autem casu planus erat de iis quos samardacos iam uulgus uocat tenuit suum morem homo pessimus etiam gratis hac perge ait nam ego inde uenio decepit atque abiit sed quando iste deciperetur non enim monstrationem istam tanquam ueram inquit approbo sed quia est ueri similis et hic otiosum esse nec honestum nec utile est hac eam interea ille qui assentiendo errauit tam cito existimans uera esse uerba pastoris in loco illo quo tendebant iam se reficiebat iste autem non errans siquidem probabile sequitur circumit siluas nescio quas nec iam cui locus ille notus sit ad quem uenire proposuerat inuenit uere uobis dicam cum ista cogitarem risum tenere non potui fieri per academicorum uerba nescio quomodo ut erret ille qui ueram uiam uel casu tenet ille autem qui per auios montes probabiliter ductus est nec petitam regionem inuenit non uideatur errare ut enim temerariam consensionem iure condemnem facilius ambo errant quam iste non errat hinc iam aduersum ista uerba uigilantior ipsa facta hominum et mores considerare coepi tum uero tam multa mihi et tam capitalia in istos uenerunt in mentem ut iam non riderem sed partim stomacharer partim dolerem homines doctissimos et acutissimos in tanta scelera sententiarum et flagitia deuolutos facere quod uidetur probabile etiam citra assensum nefarium est certe enim non fortasse omnis qui errat peccat omnis tamen qui peccat aut errare conceditur aut aliquid peius quid si ergo aliquis adolescentium cum hos audierit dicentes turpe est errare et ideo nulli rei consentire debemus sed tamen cum agit quisque quod ei uidetur probabile nec peccat nec errat illud tantum meminerit quidquid occurrit uel animo uel sensibus non pro uero esse approbandum id igitur audiens adolescens insidiabitur pudicitiae uxoris alienae te te consulo m tulli de adolescentium moribus uitaque tractamus cui educandae atque instituendae omnes illae litterae tuae uigilauerunt quid aliud dicturus es quam non tibi esse probabile ut id faciat adolescens at illi probabile est nam si ex alieno probabili uiuimus nec tu debuisti administrare rempublicam quia epicuro uisum est non esse faciendum adulterabit igitur ille iuuenis coniugem alienam qui deprehensus si fuerit ubi te inueniet a quo defendatur quanquam etiam si inueniat quid dicturus es negabis profecto quid si tam clarum est ut frustra inficiere persuadebis nimirum tanquam in cumano gimnasio atque adeo neapolitano nihil eum peccasse imo etiam nec errasse quidem non enim faciendum esse adulterium pro uero sibi persuasit probabile occurrit secutus est fecit aut fortasse non fecit sed fecisse sibi uisus est iste autem maritus homo fatuus perturbat omnia litibus pro uxoris castitate proclamans cum qua forte nunc dormit et nescit hoc illi iudices si intellexerint aut negligent academicos et tanquam crimen uerissimum punient aut eisdem obtemperantes uerisimiliter hominem probabiliterque damnabunt ut iam quid agat iste patronus prorsus ignoret cui enim succenseat non habebit cum omnes se nihil errasse dicant quando non assentientes id quod uisum est probabile fecerint ponet igitur personam patroni et philosophi consolatoris suscipiet ita facile adolescenti qui iam tantum in academia profecerit persuadebit ut se tanquam in somnis putet esse damnatum sed uos me iocari arbitramini liquet deierare per omne diuinum nescire me prorsus quomodo iste peccauerit si quisquis id egerit quod probabile uidetur non peccat nisi forte in totum aliud esse dicunt errare aliud peccare seque illis praeceptis egisse ne erremus peccare autem nihil magnum esse duxisse taceo de homicidiis parricidiis sacrilegiis omnibusque omnino quae fieri aut cogitari possunt flagitiis aut facinoribus quae paucis uerbis et quod est grauius apud sapientissimos iudices defenduntur nihil consensi et ideo non erraui quomodo autem non facerem quod probabile uisum est qui autem non putant ista probabiliter posse persuaderi legant orationem catilinae qua patriae parricidium quo uno continentur omnia scelera persuasit iam illud quis non ridet ipsi dicunt nihil se in agendo sequi nisi probabile et quaerunt magnopere ueritatem cum eis sit probabile non posse inueniri o mirum monstrum sed hoc omittamus minus id ad nos minus ad uitae nostrae discrimen minus ad fortunarum periculum pertinet illud est capitale illud formidolosum illud optimo cuique metuendum quod nefas omne si haec ratio probabilis erit cum probabile cuiquam uisum fuerit esse faciendum tantum nulli quasi uero assentiatur non solum sine sceleris sed etiam sine erroris uituperatione committat quid ergo haec illi non uiderunt imo solertissime prudentissimeque uiderunt nec mihi ullo pacto tantum arrogauerim ut m tullium aliqua ex parte sequar industria uigilantia ingenio doctrina cui tamen asserenti nihil scire posse hominem si hoc solum diceretur scio ita uideri mihi unde id refelleret non haberet academici quare dissimularint suam sententiam quid igitur placuit tantis uiris perpetuis et pertinacibus contentionibus agere ne in quemquam cadere ueri scientia uideretur audite iam paulo attentius non quid sciam sed quid existimem hoc enim ad ultimum reseruabam ut explicarem si possem quale mihi uideatur esse totum academicorum consilium plato uir sapientissimus et eruditissimus temporum suorum qui et ita locutus est ut quaecumque diceret magna fierent et ea locutus est ut quomodocumque diceret parua non fierent dicitur post mortem socratis magistri sui quem singulariter dilexerat a pithagoreis etiam multa didicisse pithagoras autem graeca philosophia non contentus quae tunc aut pene nulla erat aut certe occultissima postquam commotus pherecidae cuiusdam siri disputationibus immortalem esse animum credidit multos sapientes etiam longe lateque peregrinatus audierat igitur plato adiiciens lepori subtilitatique socraticae quam in moralibus habuit naturalium diuinarumque rerum peritiam quam ab eis quos memoraui diligenter acceperat subiungensque quasi formatricem illarum partium iudicemque dialecticam quae aut ipsa esset aut sine qua sapientia omnino esse non posset perfectam dicitur composuisse philosophiae disciplinam de qua nunc disserere tempus non est sat est enim ad id quod uolo platonem sensisse duos esse mundos unum intelligibilem in quo ipsa ueritas habitaret istum autem sensibilem quem manifestum est nos uisu tactuque sentire itaque illum uerum hunc ueri similem et ad illius imaginem factum et ideo de illo in ea quae se cognosceret anima uelut expoliri et quasi serenari ueritatem de hoc autem in stultorum animis non scientiam sed opinionem posse generari quidquid tamen ageretur in hoc mundo per eas uirtutes quas ciuiles uocabat aliarum uerarum uirtutum similes quae nisi paucis sapientibus ignotae essent non posse nisi ueri simile nominari haec et alia huiusmodi mihi uidentur inter successores eius quantum poterant esse seruata et pro misteriis custodita non enim aut facile ista percipiuntur nisi ab eis qui se ab omnibus uitiis mundantes in aliam quamdam plus quam humanam consuetudinem uindicauerint aut non grauiter peccat quisquis ea sciens quoslibet homines docere uoluerit itaque zenonem principem stoicorum cum iam quibusdam auditis et creditis in scholam relictam a platone uenisset quam tunc polemo retinebat suspectum habitum suspicor nec talem uisum cui platonica illa uelut sacrosancta decreta facile prodi committique deberent priusquam dedicisset ea quae in illam scholam ab aliis accepta detulerat moritur polemo succedit ei archesilas zenonis quidem condiscipulus sed sub polemonis magisterio quamobrem cum zeno sua quadam de mundo et maxime de anima propter quam uera philosophia uigilat sententia delectaretur dicens eam esse mortalem nec quidquam esse praeter hunc sensibilem mundum nihilque in eo agi nisi corpore nam et deum ipsum ignem putabat prudentissime atque utilissime mihi uidetur archesilas cum illud late serperet malum occultasse penitus academiae sententiam et quasi aurum inueniendum quandoque posteris obruisse quare cum in falsas opiniones ruere turba sit pronior et consuetudine corporum omnia esse corporea facillime sed noxie credatur instituit uir acutissimus atque humanissimus dedocere potius quos patiebatur male doctos quam docere quos dociles non arbitrabatur inde illa omnia nata sunt quae nouae academiae tribuuntur quia eorum necessitatem ueteres non habebant quod si zeno expergefactus esset aliquando et uidisset neque quidquam comprehendi posse nisi quale ipse definiebat neque tale aliquid in corporibus posse inueniri quibus ille tribuebat omnia olim prorsus hoc genus disputationum quod magna necessitate flagrauerat fuisset exstinctum sed zeno imagine constantiae deceptus ut ipsis academicis uidebatur nec mihi etiam non uidetur pertinax fuit fidesque illa corporum perniciosa quoquo