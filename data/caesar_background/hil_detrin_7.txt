patri quidquam adimit nec infirmat filium sed eamdem diuinitatis ostendit in utroque uirtutem cum et clarificari se filius a patre oret et clarificationem pater non dedignetur a filio sed haec in patre et filio uirtutis unitatem per uicissitudinem dandae et rependendae clarificationis ostendunt claritas quam sibi pater et filius exhibent quae sit sed clarificatio haec quae sit et ex quibus sit noscendum est non opinor demutabilis deus est neque in aeternitatem cadit aut uitium aut emendatio aut profectus aut damnum sed quod est semper est hoc enim deo est peculiare quod semper est habere aliquando in natura non poterit ut non sit quo modo ergo clarificabitur quod suo non eget neque a se deficit supple ita ut neque quidquam sit quod in se recipiat neque amiserit ut resumat haeremus moramur sed intelligentiae nostrae infirmitatem euangelista non deserit qui quam clarificationem patri filius esset redditurus ostendit dicens sicut dedisti ei potestatem omnis carnis ut omne quod dedisti illi det ei uitam aeternam haec est autem uita aeterna ut cognoscant te solum uerum deum et quem misisti iesum christum clarificatur ergo per filium pater in eo quod sit a nobis intelligendus claritas autem haec erat quod ab eo filius potestatem omnis carnis acceperat caro factus ipse quod uitae aeternitatem erat caducis et corporeis et mortalibus redditurus uitae autem nostrae aeternitas non operationis erat sed uirtutis effectus cum aeternitatis gloriam non iam molitio noua sed sola dei esset cognitio sumptura ergo non claritas deo additur neque enim decesserat ut adderetur sed per filium clarificatur apud nos imperitos refugas sordidos sine spe mortuos sine lege tenebrosos et clarificatur per id quod ab eo filius potestatem omnis carnis acceperit uitam ei aeternam daturus per haec igitur filii opera clarificatur pater itaque cum omnia filius accepit clarificatus a patre est et contra clarificatur pater cum fiunt uniuersa per filium et claritas accepta sic redditur ut quod claritatis in filio est id totum claritas patris sit quia a patre accepit omnia quia honor famulantis in honorem mittentis est ut honor gignentis in honorem nascentis est spes uitae non in solo patre sed et in filio missio non naturam sed personas discriminat sed in quo tandem aeternitas uitae est ait ipse ut cognoscant te solum uerum deum et quem misisti iesum christum quae hic difficultatum quaestiones sunt et quae pugna uerborum est uita est uerum deum nosse sed nudum hoc non facit uitam quid ergo connectitur et quem misisti iesum christum debitus patri a filio honor redditur cum dicit te solum uerum deum non tamen se filius a dei ueritate secernit cum adiungit et quem misisti iesum christum non habet interuallum confessio credentium qui in utroque spes uitae est nec deus uerus ab eo deficit qui in coniunctione succedit cum ergo dicitur ut cognoscant te solum uerum deum et quem misisti iesum christum sub hac significatione id est mittentis et missi non patris et filii ueritas et diuinitas sub aliqua aut significationis aut dilationis diuersitate discernitur sed ad gignentis et geniti confessionem fides religionis instruitur laus filii laus est patris ergo absolute patrem filius clarificat in eo quod sequitur ego te clarificaui super terram opere consummato quod dedisti mihi ut faciam laus patris omnis a filio est quia in quibus laudabitur filius laus erit patris consummat enim omnia quae pater uoluit dei filius homo nascitur sed dei in partu uirginis uirtus est dei filius homo cernitur sed deus in operibus hominis existit dei filius cruci figitur sed in cruce hominis mortem deus uincit christus dei filius moritur sed omnis caro uiuificatur in christo dei filius in inferis est sed homo refertur ad coelum in quantum haec laudabuntur in christo tanto plus laudis a quo christus deus est consequetur his igitur modis pater filium clarificat super terram rursumque filius ignorationi gentium et stultitiae saeculi per uirtutum suarum opera eum ex quo est ipse clarificat et haec quidem clarificationis uicissitudo non pertinet ad diuinitatis profectum sed ad honorem eum qui ex cognitione ignorantium suscipiebatur quo enim pater non abundabat ex quo sunt omnia uel quid filio deerat in quo complacuerat omnem plenitudinem diuinitatis habitare ergo clarificatur pater in terra quia opus eius quod mandauit efficitur quam claritatem a patre exspectet filius uideamus quid filius a patre clarificationis exspectet et absolutum est nam in continentibus est ego te clarificaui super terram opus consummaui quod dedisti mihi ut facerem et nunc clarifica me pater apud temetipsum ea claritate quam habui priusquam mundus esset apud te manifestaui nomen tuum hominibus operibus ergo filii clarificatus est pater dum deus esse intelligitur dum dei unigeniti pater manifestatur dum ad salutem nostram filium suum etiam ex uirgine natum esse hominem uoluit in quo explentur ea omnia in passione quae de partu uirginis coepta sunt itaque quia dei filius ex omni qua est parte perfectus et ante omne tempus in diuinitatis plenitudine natus nunc a carnis suae origine homo consummabatur ad mortem clarificari se apud deum postulat sicut patrem ipse clarificabat in terris quia tum dei uirtutes ignoranti saeculo clarificabantur in carne nunc autem quid est quod apud patrem clarificationis exspectet nempe hoc quod habuit apud eum prius quam mundus esset habuit plenitudinem diuinitatis atque habet namque dei filius sed qui erat dei filius et ceu etiam hominis coeperat esse filius erat enim uerbum caro factum non amiserat quod erat sed coeperat esse quod non erat non de suo destiterat sed quod nostrum est acceperat profectum puta humanae naturae ei quod accepit eius claritatis expostulat unde non destitit ergo quia filius uerbum et uerbum caro factum et deus uerbum et hoc in principio apud deum et uerbum ante constitutionem mundi filius filius nunc caro factus orabat ut hoc patri caro inciperet esse quod uerbum ut id quod de tempore erat gloriam eius quae sine tempore est claritatis acciperet ut in dei uirtutem et spiritus incorruptionem transformata carnis corruptio absorberetur haec itaque oratio ad deum est ad patrem haec confessio filii est haec carnis deprecatio est in qua eum iudicii die compunctum et de cruce recognitum uniuersi uidebunt in qua praefiguratus in monte est in qua eleuatus ad coelos est in qua deo assedit a dextris in qua uisus a paulo est in qua honorificatus ab stephano est dei nomen ante christum hominibus ignotum manifestato itaque hominibus nomine patris haec postulat sed quo nomine numquid nomen dei ignorabatur hoc moises de rubo audiuit hoc genesis in exordio creati orbis nuntiauit hoc lex exposuit prophetae praetulerunt homines in his mundi operibus senserunt gentes etiam mentiendo ueneratae sunt non ergo ignorabatur dei nomen sed plane ignorabatur nam deum nemo noscit nisi confiteatur et patrem patrem unigeniti filii et filium non de portione aut dilatatione aut emissione sed ex eo natum inenarrabiliter incomprehensibiliter ut filium a patre plenitudinem diuinitatis ex qua et in qua natus est obtinentem uerum et infinitum et perfectum deum haec enim dei est plenitudo nam si horum aliquid deerit iam non erit plenitudo quam in eo habitare complacuit hoc a filio praedicatur hoc ignorantibus manifestatur sic clarificatur per filium pater cum pater filii talis agnoscitur natiuitatis suae fidem christus fecit gestis diuina quia non capiunt negantes obiurgantur uolens itaque filius huius natiuitatis suae fidem facere factorum suorum nobis posuit exemplum ut per inenarrabilium gestorum suorum inenarrabilem efficientiam de uirtute natiuitatis inenarrabilis doceremur cum aqua fit uinum cum quinque panes saturatis quinque millibus uirorum excepto sexu et aetate reliqua replent fragmentis cophinos duodecim res cernitur et nescitur fit et non intelligitur ratio non apprehenditur et effectus ingeritur stultum est autem calumniam in eo inquisitionis intendere quod comprehendi id unde quaeritur per naturam suam non potest ut enim inenarrabilis est pater in eo quod ingenitus est ita enarrari filius in eo quod unigenitus est non potest quia ingeniti est imago qui genitus est cum enim sensu atque uerbis imaginem apprehendimus necesse est etiam eum cuius imago est consequamur sed inuisibilia persequimur et incomprehensibilia tentamus quibus intelligentia ad conspicabiles res et corporeas coarctatur non erubescimus stultitiae non nosmetipsos irreligiositatis arguimus dei arcanis dei uirtutibus calumniantes quomodo filius et unde filius et quo damno patris uel ex qua portione sit natus inquirimus habueras in exemplo operationum ut crederes deum efficere posse quorum intelligere efficientiam non possis prouocantur ut explicent christi ianuis clausis ingressum quaeris quomodo secundum spiritum natus sit filius ego te de corporeis rebus interrogo non quaero quomodo natus ex uirgine sit an detrimentum sui caro perfectam ex se carnem generans perpessa sit et certe non suscepit quod edidit sed caro carnem sine elementorum nostrorum pudore prouexit et perfectum ipsa de suis non imminuta generauit et quidem fas esset non impossibile in deo opinari quod per uirtutem eius possibile fuisse in homine cognoscimus sed te quisquis es inuestigabilia sectantem et diuinorum secretorum atque uirtutum grauem arbitrum consulo ut mihi imperito et tantum de omnibus deo ut sunt ab eo dicta credenti rationem saltem facti istius afferas dominum audio et quia his credo quae scripta sunt scio iam post resurrectionem frequenter uidendum se in corpore praebuisse multis non credentibus certe thomae non nisi contrectatis eius uulneribus credituro sicut ait nisi uidero in manibus eius fixuram clauorum et misero digitum meum in locum clauorum et mittam manum meam in latus eius non credam dominus ad omnem se intelligentiae nostrae imbecillitatem accommodat et dubitationi infidelium satisfacturus arcanum inuisibilis uirtutis operatur facti rationem quisquis eris coelestium rerum scrutator expone erant discipuli in clauso et secreto post passionem domini congregati consederant dominus thomae fidem propositis conditionibus confirmaturus assistit palpandi corporis et contrectandi uulneris obtulit facultatem et utique qui compunctus recognoscendus sit necesse est corpus in quo est compunctus attulerit quaero ergo per quas clausae domus partes sese corporeus intulerit diligenter enim euangelista expressit dicens uenit iesus ianuis clausis et stetit in medio an constructa parietum penetrans et solida lignorum naturam eorum impenetrabilem transcucurrit stetit namque corporeus non simulatus aut fallax sequantur ergo oculi mentis tuae penetrantis ingressum et cum eo clausam domum intelligentiae tuae uisus introeat integra sunt omnia et obserata sed esse assistit medius cui per uirtutem suam uniuersa sunt peruia inuisibilibus calumniaris ego a te uisibilium exposco rationem nihil cedit ex solido neque per naturam suam aliquid tamquam lapsu insensibili ligna et lapides admittunt corpus domini a sese non deficit ut sese resumat ex nihilo et unde qui assistit in medio est cedit ad haec et sensus et sermo et extra rationem humanam est ueritas facti idcirco ergo ut de natiuitate fallimus ita et de ingressus domini mentiamur dicamus factum non fuisse quia intelligentiam facti non apprehendimus et cessante sensu nostro facti ipsius cesset effectus sed mendacium nostrum facti fides uincit adstitit dominus clausa domo in medio discipulorum et filius est natus ex patre noli negare quod steterit quia per intelligentiae infirmitatem consistentis non consequaris introitum noli nescire quod ab ingenito et perfecto deo patre unigenitus et perfectus filius deus natus sit quia sensum et sermonem humanae naturae uirtus generationis excedat si possent dei opera omnia turbarent et omnia quidem insuper mundi opera adesse nobis in testimonium possent ne ambigere de dei rebus arque uirtutibus fas crederemus sed in ipsam ueritatem infidelitas nostra procurrit et uiolenti in excidium dei potestatis irrumpimus si liceret corpora et manus ad coelum eleuaremus solem astraque caetera annuis cursus sui limitibus proturbaremus permisceremus decessus oceani et accessus fluenta etiam fontium inhiberemus et naturas fluminum referremus concuteremus fundamenta terrae et toto in haec opera dei parricidio desaeuiremus sed bene quod nos intra hanc modestiae necessitatem natura corporum detinet certe non fallimus quid si liceret essemus facturi namque quia possumus profanae uoluntatis audacia naturam ueritatis conuellimus et bellum dictis dei comparamus christus patrem nobis manifestauit ut patrem non ut creatorem filius dixit pater manifestaui nomen tuum hominibus quid ad haec calumniamur quid aestuamus patrem tu negas atquin hoc maximum opus filii fuit ut patrem cognosceremus negas plane quando secundum te filius non ex eo natus est et cur filius dicetur factus pro uoluntate quasi caetera admirari deum possum conditorem mundi christum creantem et digna deo uirtus est ut effectorem archangelorum et angelorum uisibilium et inuisibilium coeli atque terrae et uniuersae huius creationis effecerit sed non hic labor domini est ut omnia in creandis rebus deum posse tu sentias sed ut scias deum patrem eius esse filii qui loquitur uirtutes in coelo plures sunt et efficientes et aeternae sed unus unigenitus est filius non a caeteris sola differens potestate quia per eum cuncta sunt sed quia uerus unus est filius non fiat degener ut natus ex nihilo sit audis filium crede quia filius est audis patrem memento quia pater est quid istis nominibus suspicionem malitiam audaciam interseris secundum naturae intelligentiam nomina diuinis rebus aptata sunt quid affers uim uerborum ueritati audis patrem et filium ne ambigas esse quod nuncupantur summa dispensationis est filio ut noueris patrem quid irritum facis opus prophetarum uerbi incarnationem uirginis partum uirtutem operationum crucem christi tibi haec omnia impensa tibi praestita sunt ut per haec manifestus tibi et pater esset et filius supponis nunc uoluntatem creationem adoptionem inspice et militiam et stipendium christi nempe proclamat pater manifestaui nomen tuum hominibus non audis creatorem coelestium creasti non audis effectorem terrestrium effecisti sed audis pater manifestaui nomen tuum hominibus utere saluatoris tui munere scito patrem esse qui genuit filium esse qui natus est natum ex eo patre qui est ueritate naturae memento non tibi patrem manifestatum esse quod deus est sed deum manifestatum esse quod pater est filius a patre subsistentia non natura discernitur ut imago omnia habet quae pater audis ego et pater unum sumus quid discindis et distrahis filium a patre unum sunt scilicet is qui est nihil habens quod non sit etiam in eo a quo est cum audis filium dicentem ego et pater unum sumus personis rem accommoda gignenti et genito professionis suae permitte sententiam sint unum ut sunt qui genuit et qui genitus est cur naturam excludis cur ueritatem interimis audis pater in me et ego in patre ibid et hoc de patre et filio filii opera testantur non corpus al ut corpus per intelligentiam nostram corpori immittimus neque ut aquam uino infundimus sed eamdem in utroque et uirtutis similitudinem et deitatis plenitudinem confitemur omnia enim filius accepit a patre et est dei forma et imago substantiae eius eum enim ab eo qui est imago substantiae tantum ad subsistendi fidem non etiam ad aliquam naturae dissimilitudinem intelligendam discernit patrem autem in filio et filium in patre esse plenitudo in utroque diuinitatis perfecta est non enim diminutio patris est filius nec filius imperfectus a patre est imago sola hoc est solitaria non est et similitudo non sibi est deo autem simile aliquid esse nisi quod ex se erit non potest non enim aliunde est quod in omnibus simile est neque diuersitatem duobus admisceri alterius ad alterum similitudo permittit ne similia permutes neque sibi ex ueritate indiscreta disiungas quia qui dixit faciamus hominem ad imaginem et similitudinem nostram gen i inuicem esse sui similes in eo quod similitudinem nostram dicat ostendit ne contigeris ne contrectaueris ne corruperis tene naturae nomina tene filii professionem nolo aduleris ut filium de tuo laudes bene habet ut iis quae sunt scripta contentus sis prudentia humana in dei rebus deficit desipit dum se putat perfectum sapere non est autem in tantum