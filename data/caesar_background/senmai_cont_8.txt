facturos nisi pecuniam accepissent et si sperassent utique praecidissent non ira illa patris sed calliditas fuit unde redimerem non habebam rogare in tam auara ciuitate neminem poteram in qua ne filii quidem patres alunt usus consilio sum sciens piratas non crudeles sed auaros feci ut desperarent posse redimi an prudenter cogitauerim nescio interim feliciter cogitaui excussa mens est ex quo uidi unum in arce filium alterum in adulterio tertium in parricidio relictus solus orbus senex qui color approbandus est impetu magna enim ui opus est ut aliquis accusando se miserabilem faciat extra sparsum memini hominem inter scholasticos sanum inter sanos scholasticum ter fortis qui ter fortiter fecerit militia uacet pater ter fortem in aciem quarto uolentem exire retinet nolentem abdicat quod patriae superest patri uindico o me filio pugnante iam lassum iam pro te nescioquid etiam lex timet miraris si quod legi satis est patri nimis est causa mihi abdicandi est ne sine filio uiuam abdicatio mea in potestate abdicati est optimus uirtutis finis est antequam deficias desinere lex quoque in ter uiro forti aut diffidit aut consulit pars altera certe abdicatis pugnare licet pudet me ter uicti militant senator post sexagesimum et quintum annum in curiam uenire non cogitur nec uetatur quidquid honoris nomine datur in utramque partem licet alioqui desinit praemium esse cui necessitas iniungitur otium imperas animo non otioso tumultus exortus est in me omnium ciuium diriguntur oculi et adhuc uerum dicendum est nihil mihi patria debet numquam pugnaui nisi coactus adhuc militia mea legis munus est athenienses abdicato uicerunt duce quantum interest ille abdicationem uirtute deleuit ego merui l cum repeterem quos umquam bene declamantes audissem occurrit mihi inter alios fabianus philosophus qui adulescens admodum tantae opinionis in declamando quantae postea in disputando fuit exercebatur apud arellium fuscum cuius genus dicendi imitatus plus deinde laboris impendit ut similitudinem eius effugeret quam impenderat ut exprimeret erat explicatio fusci arelli splendida quidem sed operosa et implicata cultus nimis acquisitus compositio uerborum mollior quam ut illam tam sanctis fortibusque praeceptis praeparans se animus pati posset summa inaequalitas orationis quae modo exilis erat modo nimia licentia uaga et effusa principia argumenta narrationes aride dicebantur in descriptionibus extra legem omnibus uerbis dummodo niterent permissa libertas nihil acre nihil solidum nihil horridum splendida oratio et magis lasciua quam laeta ab hac cito se fabianus separauit et luxuriam quidem cum uoluit abiecit obscuritatem non potuit euadere haec illum usque in philosophiam prosecuta est saepe minus quam audienti satis est eloquitur et in summa eius ac simplicissima facultate dicendi antiquorum tamen uitiorum remanent uestigia quaedam tam subito desinunt ut non breuia sint sed abrupta dicebat autem fabianus fere dulces sententias et quotiens inciderat aliqua materia quae conuicium saeculi reciperet inspirabat magno magis quam acri animo deerat illi oratorium robur et ille pugnatorius mucro splendor uero uelut uoluntarius non elaboratae orationi aderat uultus dicentis lenis et pro tranquillitate morum remissus uocis nulla contentio nulla corporis adseueratio cum uerba uelut iniussa fluerent iam uidelicet compositus et pacatus animus cum ueros compressisset affectus et iram doloremque procul expulisset parum bene imitari poterat quae effugerat suasoriis aptior erat locorum habitus fluminumque decursus et urbium situs moresque populorum nemo descripsit abundantius numquam inopia uerbi substitit sed uelocissimo ac facillimo cursu omnes res beata circumfluebat oratio haec eo libentius mela fili carissime refero quia uideo animum tuum a ciuilibus officiis abhorrentem et ab omni ambitu auersum hoc unum concupiscentem nihil concupiscere ut eloquentiae tamen studeas facilis ab hac in omnes artes discursus est instruit etiam quos non sibi exercet nec est quod insidias tibi putes fieri quasi id agam ut te bene cedentis studii fauor teneat ego uero non sum bonae mentis impedimentum perge quo inclinat animus et paterno contentus ordine subduc fortunae magnam tui partem erat quidem tibi maius ingenium quam fratribus tuis omnium bonarum artium capacissimum est et hoc ipsum melioris ingenii pignus non corrumpi bonitate eius ut illo male utaris sed quoniam fratribus tuis ambitiosa curae sunt foroque se et honoribus parant in quibus ipsa quae sperantur timenda sunt ego quoque eius alioqui processus auidus et hortator laudatorque uel periculosae dum honestae modo industriae duobus filiis nauigantibus te in portu retineo sed proderit tibi in illa quae tota mente agitas declamandi exercitatio sicut fabiano profuit qui aliquando cum sextium audiret nihilominus declamitabat et tam diligenter ut putares illum illi studio parari non per illud alteri praeparari habuit et blandum rhetorem praeceptorem qui eques romanus romae docuit ante illum intra libertinos praeceptores pulcherrimae disciplinae continebantur et minime probabili more turpe erat docere quod honestum erat discere nam primus omnium latinus rhetor romae fuit puero cicerone plotius apud blandum diutius quam apud fuscum arellium studuit sed cum iam transfugisset eo tempore quo eloquentiae studebat non eloquentiae causa scio futurum ut auditis eius sententiis cupiatis multas audire sed nec ille diu declamationibus uacabat et ego tanto minorem natu quam ipse eram audiebam quotiens inciderat non quotiens uolueram in hunc ergo libellum quaecumque ab illo dicta teneo conferam diues tres filios abdicauit petit a paupere unicum filium in adoptionem pauper dare uult nolentem ire abdicat porci latronis hancine meam esse fortunam eodem tempore et abdicor et adoptor ista uidelicet domus adulescentem me non capit quae te senem fecit quietiora tempora pauperes habuimus bella ciuilia aurato capitolio gessimus diuitias putas aurum et argentum ludibria fortunae quae interim cum ipsis dominis ueneunt denuntio tibi diues etiamsi uenero dabo operam quod in tua domo facillimum est ut abdicer etiamsi multa contra expectationem accidunt numquam tamen futurum putaui ut aut pater meus liberos odisset aut diues concupisceret non desidero patrimonium fragilis et caduca felicitas est et omnis blandientis fortunae speciosus cum periculo nitor et sine causa saepe fouit et sine ratione destituit uidi ego magni exercitus ducem sine comite fugientem uidi ab ambitiosa turba clientium limina deserta sub domino sectore uenalia nam quid ex summis opibus ad egestatem deuolutos loquar multa tibi succurrent exempla etiamsi in una domo quaeras rufi uibi habendos esse liberos is quoque iudicat qui non libentissime habet ego illos in friuola inuitaui nostra qui illis meam promisi domum suam eripiam quid faciam si paruero abdicabor si non paruero abdicabor patrem amo haec est contumacia mea diues filium non habet me dabis diues reduxerit suos me recipies ita non adoptari sed commodari recuso cesti pii accipe uitae meae testem quod magni aestimas diuitem cui placere difficile est uultis scire quare patrem non relinquam quia genuit me quia educauit quia abdicauit diu dubitaui ille amicum temptaret an hic filium abdico inquit hoc pater uerus quid ab eo qui adoptabit sperare possum narratio cesti pii diues sustulit unum filium non fuit contentus quid enim erat diuiti unus tres sustulit poterat etiam in adoptionem dare abdicauit unum alterum tertium iam nihil diuiti putatis superesse quartum addet arelli fusci patris quisquis es auarus pecuniae custos immensique cultor soli cum multa quaesieris poterisne omnibus frui filium quaeris ecce turba iuuenum sine patre impera quod uis nauigabo militabo dummodo ubicumque fuero tuus sim ita nos pauperes sumus qui habemus quod diuites rogent unde talem patrem non irasceris nisi ut ames quid porro ista patrimonia in quae male sani ruitis gaudia dominorum an onera sunt mille corruentium inter diuitias suas exempla referebas et inter illa ponebas et diuitis domum merito abdicasti an immerito si immerito abdicasti odi patrem tot eicientem innocentes si merito odi domum tot facientem nocentes aliquid in domo locupleti non agendum agam quae apud nos frugalitas est apud illos humilitas est perdis iterum potius filios quam recipis colit etiamnunc in capitolio casam uictor omnium gentium populus cuius tantam felicitatem nemo miratur merito potens est nempe ab eius origine est qui non reliquit patrem egredientem te certe domum redeuntemque comitabor nec nisi in limine deseram ero in publico filius amo aeque paupertatem quam patrem utrique consueui non possum agere in domo diuitis filium si carum tibi seruum uenderes quaereres numquid saeuus emptor esset eam mehercule horam qua tibi irato satis faciam interim pluris omni patrimonio puto hoc solum quod sic me amittere cupis satis amare non possum quid faciam adoptatus loquar de filiis eius bene de abdicatione ego in domum uestram intrabo tamquam ego uos eiecerim ego ornamenta uestra occupabo tum me si illic quid commisero nec meus recipiat pater quid est quod aut negandum mihi aut excusandum sit non insanissimum dispendiorum malum non erubescendos amores neque luxuriantem habitum neque potatus obicis filio haec si non potes aliqua saltem ex commentariis amici tui describe madentem unguentis externis conuulneratum libidinibus incedentem ut feminis placeat femina mollius et cetera quae morbi non iudici sunt abdicatio loquax est quam te paupertas amo si beneficio tuo innocens sum accusatorem non habeo immo me miserum etiam laudatorem habeo et eum cui non omnes placent hoc enim malo dicere quam omnes non placent non tibi per multos fulta liberos domus est neque turba lateri circumerrat nec multus intra limen heres est nec post me alius quem retineas quamquam ne sic quidem debuisti dare quom etiam deos cum uotis patris uidisses certantis et tutior aduersus fortunam est cui aliquid post damnum superest et habemus exemplum posse aliquem tres filios perdere ille croesus inter reges opulentissimus memento post terga uinctis manibus ductus est tu crasse post euestigata illa fugitiuorum arma urbis romanae diuitissimus qui nunc apud parthos eges sepulchro quoque dicta praeterea illia corruentium plura exempla non refero quotiens enim inter diuitias suas exemplo istam posuisti domum meliores perdentem diuitiis suis liberos hoc animo scio nostros fuisse maiores hoc illum aelium tuberonem cuius paupertas uirtus fuit hoc fabricium samnitium non accipientem munera hoc ceteros patres nostros quos apud aratra ipsa mirantes decora sua circumstetere lictores surgite surgite miserrimi iuuenes et meum rogando patrem uestrum rogare discite blandi tres genuit quattuor abdicat abdico inquit apparet unde uenias galli uibi si quis me audit abdicari iam putat adoptatum quare recusas respondeo ne auferam patri filium filiis patrem nec tam uicino exemplo emendaris qui abdicat suos quaerit alienos nulla certa felicitas est paulo ante ego diuitis filiis inuidebam modo illi mihi laudat me pater cum abdicet laudo ego patrem cum abdicer haec una inter nos disputatio est iste me dignum putat beato patre ego me meo fabiani papiri ecce instructi exercitus saepe ciuium cognatorumque conserturi proelio manus constiterunt et colles equis utrimque complentur et subinde omnis regio trucidatorum corporibus consternitur in illa tum multitudine cadauerum uel spoliantium sic quaesierit aliquis quae causa hominem aduersus hominem in facinus coegit nam neque feris inter se bella sunt nec si forent eadem hominem deceant placidum proximumque diuino genus quae tanta uos pestis cum una stirps idemque sanguis sitis quaeue furiae in mutuum sanguinem egere quod tantum malum huic generi fato uel forte iniunctum an ut conuiuia populis instruantur et tecta auro fulgeant parricidium tanti fuit magna enim uero solacia sunt propter quae mensam et lacunaria sua nocentes potius quam lucem innocentes intueri maluerint an ne quid uentri negetur libidinique orbis seruitium expetendum est in quid tandem sic pestiferae istae diuitiae expetuntur si ne in hoc quidem ut liberis relinquantur quid tandem est quod diuitiae non corruperint primum si inde incipere uelis aedes ipsae quas in tantum extruxere ut cum domus ad usum ac munimentum paratae sint nunc periculo non praesidio tanta altitudo aedificiorum est tantaeque uiarum angustiae ut neque aduersus ignem praesidium nec ex ruinis ullam in partem effugium sit ad delicias dementis luxuriae lapis omnis eruitur caedunturque gentium siluae aeris ferrique usus iam auri quoque in extruendis et decorandis domibus nempe ut anxii et interdiu et nocte ruinam ignemque metuant qui seu tectis iniectus est seu fortuitus quae et beuna illa urbium excidia sunt quippe non defendunt sua sed in communi periculo ad praedam ruunt rapturi uelut praedones hostesque aliena et in suis domini a ualidiore caeduntur alio ipsique cum maxime flagranti domo spolium ex alienis ruinis ferunt in hos ergo exitus uarius ille secatur lapis ut tenui fronte parietem tegat quam umetis seuere in hoc pauimentum tessellatum et infusum tectis aurum o paupertas quam ignotum bonum es quin etiam montes siluasque in domibus marcidis ex umbra fumoque uiridibus aut maria amnesque imitantur uix possim credere quemquam eorum uidisse siluas patentisque campos quos rapidus amnis ex praecipitio uel cum per plana infusus est placidus interfluit non maria umquam ex colle uidisse lenta aut hiberna cum uentis penitus agitata sunt quis enim tam prauis oblectare animum ita possit si uera cognouerit uidelicet haec illis placent ut infantibus quae tangi comprendique manibus aut sinu possunt nam magna non capit exigua mens ex hoc litoribus quoque moles inuehuntur congestisque in alto terris exaggerant sinus alii fossis inducunt mare adeo nullis gaudere ueris sciunt sed aduersum naturam alieno loco aut terram aut mare imitantia aegris oblectamenta sunt et mirabere si fastidio rerum naturae laborantibus iam ne liberi quidem nisi alieni placent hispani corneli solus omnium abdicor quia me meus pater diligit alienus adpetit quid mihi obicit meretricis amo aes alienum feci dic diues audiat diuitem inquit esse te uolo o me abdicandum si talem patrem relinquo laudabat mihi pater paupertatem narrabat diuitum incommoda aiebat multos diuites accusatos ego certe memini abdicatos abdico non est patris mei uerbum triari quare abdicas numquid dies noctesque impendo turpibus conuiuiis plurimum uiuo in lupanari si nescis quae crimina obiciantur ab amico disce si omnes mali sunt quid isto patre miserius si omnes boni sunt quid isto patre crudelius romani hisponis in hanc ego domum ibo in qua aut totiens insanitur a patre aut totiens peccatur in patrem cum prodiero repente diues dicent omnes quis est iste quem magna fortuna non decet haec est diuitis quarta abdicatio silonis pompei quantumcumque est satis mihi est unicus sum fortiter fortunam meam feram hoc non mihi primum accidit tuus sum filius etiamsi abdicor quid uideri me uelis nescio innocentem sed abdicor nocentem sed adoptor utcumque tamen abdicatio tolerabilior est unum abdicat adoptio tres abdicauit quartum abdicatura est non potest mihi dici quod ceteris abdicatis in tua potestate fuit si paruisses patri non perdidisses patrem etiamsi non abdicarer perditurus fui pars altera latronis porci si nescirem quid mali esset paupertas nunc intellegerem abdicationem filius meus non timet fabiorum imagines metellis patuerunt aemiliorum et scipionum familias adoptio miscuit et iam abolita saeculis nomina per successores nouos fulgent sic illa patriciorum eorum nobilitas a fundamentis urbis habet usque in haec tempora constitit adoptio fortunae remedium est non ignoro ego quorum inopia per otium in angulis diuitiarum conuicio strepit accusantium quae consequi nequeunt sed nulla materia in rebus humanis uirtutes clarius ostendit census senatorium gradum ascendit census equitem romanum a plebe secernit census in castris ordinem promouet census iudices in foro legit non persuasi tibi i ergo ad illos quos mauis sequi quam reducere fusci arelli patris facilius possum paupertatem laudare quam ferre quid mihi phocionem loqueris quid aristiden tunc paupertas erat saeculi quid loqueris fabricios quid coruncanios pompae ista exempla fictilibus fuerunt diis facile est ubi non noueris diuitias esse pauperem quod uos liberis uestris optatis ego meo impero diuisio non puto uos quaerere quomodo haec controuersia diuisa sit cum habeat negotii nihil fuscus tamen sic diuisit dico licuisse mihi adoptari dico licuisse mihi recusare adoptionem dico ut non licuerit recte tamen recusasse et quod iure fit uerum est et quod sine iure quoque rationem