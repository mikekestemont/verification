salutem siue dolorem cum praesto essent ista cepit ab eis imagines memoria quas intuerer praesentes et retractarem animo cum illa et absentia reminiscerer si ergo per imaginem suam non per se ipsam in memoria tenetur obliuio ipsa utique aderat ut eius imago caperetur cum autem adesset quomodo imaginem suam in memoria conscribebat quando id etiam quod iam notatum inuenit praesentia sua delet obliuio et tamen quocumque modo licet sit modus iste incomprehensibilis et inexplicabilis etiam ipsam obliuionem meminisse me certus sum qua id quod meminerimus obruitur magna uis est memoriae nescio quid horrendum deus meus profunda et infinita multiplicitas et hoc animus est et hoc ego ipse sum quid ergo sum deus meus quae natura sum uaria multimoda uita et immensa uehementer ecce in memoriae meae campis et antris et cauernis innumerabilibus atque innumerabiliter plenis innumerabilium rerum generibus siue per imagines sicut omnium corporum siue per praesentiam sicut artium siue per nescio quas notiones uel notationes sicut affectionum animi per haec omnia discurro et uolito hac illac penetro etiam quantum possum et finis nusquam tanta uis est memoriae tanta uitae uis est in homine uiuente mortaliter quid igitur agam tu uera mea uita deus meus transibo et hanc uim meam quae memoria uocatur transibo eam ut pertendam ad te dulce lumen quid dicis mihi ecce ego ascendens per animum meum ad te qui desuper mihi manes transibo et istam uim meam quae memoria uocatur uolens te attingere unde attingi potes et inhaerere tibi unde inhaereri tibi potest habent enim memoriam et pecora et aues alioquin non cubilia nidosue repeterent non alia multa quibus adsuescunt neque enim et adsuescere ualerent ullis rebus nisi per memoriam transibo ergo et memoriam ut attingam eum qui separauit me a quadrupedibus et a uolatilibus caeli sapientiorem me fecit transibo et memoriam ut ubi te inueniam uere bone secura suauitas ut ubi te inueniam si praeter memoriam meam te inuenio immemor tui sum et quomodo iam inueniam te si memor non sum tui perdiderat enim mulier dragmam et quaesiuit eam cum lucerna et nisi memor eius esset non inueniret eam cum enim esset inuenta unde sciret utrum ipsa esset si memor eius non esset multa memini me perdita quaesisse atque inuenisse inde istuc scio quia cum quaererem aliquid eorum et diceretur mihi num forte hoc est num forte illud tamdiu dicebam non est donec id offerretur quod quaerebam cuius nisi memor essem quidquid illud esset etiamsi mihi offerretur non inuenirem quia non agnoscerem et semper ita fit cum aliquid perditum quaerimus et inuenimus uerum tamen si forte aliquid ab oculis perit non a memoria ueluti corpus quodlibet uisibile tenetur intus imago eius et quaeritur donec reddatur aspectui quod cum inuentum fuerit ex imagine quae intus est recognoscitur nec inuenisse nos dicimus quod perierat si non agnoscimus nec agnoscere possumus si non meminimus sed hoc perierat quidem oculis memoria tenebatur quid cum ipsa memoria perdit aliquid sicut fit cum obliuiscimur et quaerimus ut recordemur ubi tandem quaerimus nisi in ipsa memoria et ibi si aliud pro alio forte offeratur respuimus donec illud occurrat quod quaerimus et cum occurrit dicimus hoc est quod non diceremus nisi agnosceremus nec agnosceremus nisi meminissemus certe ergo obliti fueramus an non totum exciderat sed ex parte quae tenebatur pars alia quaerebatur quia sentiebat se memoria non simul uoluere quod simul solebat et quasi detruncata consuetudine claudicans reddi quod deerat flagitabat tamquam si homo notus siue conspiciatur oculis siue cogitetur et nomen eius obliti requiramus quidquid aliud occurrerit non conectitur quia non cum illo cogitari consueuit ideoque respuitur donec illud adsit ubi simul adsuefacta notitia non inaequaliter adquiescat et unde adest nisi ex ipsa memoria nam et cum ab alio commoniti recognoscimus inde adest non enim quasi nouum credimus sed recordantes approbamus hoc esse quod dictum est si autem penitus aboleatur ex animo nec admoniti reminiscimur neque enim omni modo adhuc obliti sumus quod uel oblitos nos esse meminimus hoc ergo nec amissum quaerere poterimus quod omnino obliti fuerimus quomodo ergo te quaero domine cum enim te deum meum quaero uitam beatam quaero quaeram te ut uiuat anima mea uiuit enim corpus meum de anima mea et uiuit anima mea de te quomodo ergo quaero uitam beatam quia non est mihi donec dicam sat est illic ubi oportet ut dicam quomodo eam quaero utrum per recordationem tamquam eam oblitus sim oblitumque me esse adhuc teneam an per appetitum discendi incognitam siue quam numquam scierim siue quam sic oblitus fuerim ut me nec oblitum esse meminerim nonne ipsa est beata uita quam omnes uolunt et omnino qui nolit nemo est ubi nouerunt eam quod sic uolunt eam ubi uiderunt ut amarent eam nimirum habemus eam nescio quomodo et est alius quidam modus quo quisque cum habet eam tunc beatus est et sunt qui spe beati sunt inferiore modo isti habent eam quam illi qui iam re ipsa beati sunt sed tamen meliores quam illi qui nec re nec spe beati sunt qui tamen etiam ipsi nisi aliquo modo haberent eam non ita uellent beati esse quod eos uelle certissimum est nescio quomodo nouerunt eam ideoque habent eam in nescio qua notitia de qua satago utrum in memoria sit quia si ibi est iam beati fuimus aliquando utrum singillatim omnes an in illo homine qui primus peccauit in quo et omnes mortui sumus et de quo omnes cum miseria nati sumus non quaero nunc sed quaero utrum in memoria sit beata uita neque enim amaremus eam nisi nossemus audimus nomen hoc et omnes rem ipsam nos appetere fatemur non enim sono delectamur nam hoc cum latine audit graecus non delectatur quia ignorat quid dictum sit nos autem delectamur sicut etiam ille si graece hoc audierit quoniam res ipsa nec graeca nec latina est cui adipiscendae graeci latinique inhiant ceterarumque linguarum homines nota est igitur omnibus qui una uoce si interrogari possent utrum beati esse uellent sine ulla dubitatione uelle responderent quod non fieret nisi res ipsa cuius hoc nomen est eorum memoria teneretur numquid ita ut meminit carthaginem qui uidit non uita enim beata non uidetur oculis quia non est corpus numquid sicut meminimus numeros non hos enim qui habet in notitia non adhuc quaerit adipisci uitam uero beatam habemus in notitia ideoque amamus et tamen adhuc adipisci eam uolumus ut beati simus numquid sicut meminimus eloquentiam non quamuis enim et hoc nomine audito recordentur ipsam rem qui etiam nondum sunt eloquentes multique esse cupiant tamen per corporis sensus alios eloquentes animaduerterunt et delectati sunt et hoc esse desiderant quamquam nisi ex interiore notitia non delectarentur neque hoc esse uellent nisi delectarentur beatam uero uitam nullo sensu corporis in aliis experimur numquid sicut meminimus gaudium fortasse ita nam gaudium meum etiam tristis memini sicut uitam beatam miser neque umquam corporis sensu gaudium meum uel uidi uel audiui uel odoratus sum uel gustaui uel tetigi sed expertus sum in animo meo quando laetatus sum et adhaesit eius notitia memoriae meae ut id reminisci ualeam aliquando cum aspernatione aliquando cum desiderio pro earum rerum diuersitate de quibus me gauisum esse memini nam et de turpibus gaudio quodam perfusus sum quod nunc recordans detestor atque exsecror aliquando de bonis et honestis quod desiderans recolo tametsi forte non adsunt et ideo tristis gaudium pristinum recolo ubi ergo et quando expertus sum uitam meam beatam ut recorder eam et amem et desiderem nec ego tantum aut cum paucis sed beati prorsus omnes esse uolumus quod nisi certa notitia nossemus non tam certa uoluntate uellemus sed quid est hoc quod si quaeratur a duobus utrum militare uelint fieri possit ut alter eorum uelle se alter nolle respondeat si autem ab eis quaeratur utrum esse beati uelint uterque se statim sine ulla dubitatione dicat optare nec ob aliud uelit ille militare nec ob aliud iste nolit nisi ut beati sint num forte quoniam alius hinc alius inde gaudet ita se omnes beatos esse uelle consonant quemadmodum consonarent si hoc interrogarentur se uelle gaudere atque ipsum gaudium uitam beatam uocant quod etsi alius hinc alius illinc adsequitur unum est tamen quo peruenire omnes nituntur ut gaudeant quae quoniam res est quam se expertum non esse nemo potest dicere propterea reperta in memoria recognoscitur quando beatae uitae nomen auditur absit domine absit a corde serui tui qui confitetur tibi absit ut quocumque gaudio gaudeam beatum me putem est enim gaudium quod non datur impiis sed eis qui te gratis colunt quorum gaudium tu ipse es et ipsa est beata uita gaudere ad te de te propter te ipsa est et non est altera qui autem aliam putant esse aliud sectantur gaudium neque ipsum uerum ab aliqua tamen imagine gaudii uoluntas eorum non auertitur non ergo certum est quod omnes esse beati uolunt quoniam qui non de te gaudere uolunt quae sola uita beata est non utique beatam uitam uolunt an omnes hoc uolunt sed quoniam caro concupiscit aduersus spiritum et spiritus aduersus carnem ut non faciant quod uolunt cadunt in id quod ualent eoque contenti sunt quia illud quod non ualent non tantum uolunt quantum sat est ut ualeant nam quaero ab omnibus utrum malint de ueritate quam de falsitate gaudere tam non dubitant dicere de ueritate se malle quam non dubitant dicere beatos esse se uelle beata quippe uita est gaudium de ueritate hoc est enim gaudium de te qui ueritas es deus inluminatio mea salus faciei meae deus meus hanc uitam beatam omnes uolunt hanc uitam quae sola beata est omnes uolunt gaudium de ueritate omnes uolunt multos expertus sum qui uellent fallere qui autem falli neminem ubi ergo nouerunt hanc uitam beatam nisi ubi nouerunt etiam ueritatem amant enim et ipsam quia falli nolunt et cum amant beatam uitam quod non est aliud quam de ueritate gaudium utique amant etiam ueritatem nec amarent nisi esset aliqua notitia eius in memoria eorum cur ergo non de illa gaudent cur non beati sunt quia fortius occupantur in aliis quae potius eos faciunt miseros quam illud beatos quod tenuiter meminerunt adhuc enim modicum lumen est in hominibus ambulent ambulent ne tenebrae comprehendant cur autem ueritas parit odium et inimicus eis factus est homo tuus uerum praedicans cum ametur beata uita quae non est nisi gaudium de ueritate nisi quia sic amatur ueritas ut quicumque aliud amant hoc quod amant uelint esse ueritatem et quia falli nollent nolunt conuinci quod falsi sint itaque propter eam rem oderunt ueritatem quam pro ueritate amant amant eam lucentem oderunt eam redarguentem quia enim falli nolunt et fallere uolunt amant eam cum se ipsa indicat et oderunt eam cum eos ipsos indicat inde retribuet eis ut qui se ab ea manifestari nolunt et eos nolentes manifestet et eis ipsa non sit manifesta sic sic etiam sic animus humanus etiam sic caecus et languidus turpis atque indecens latere uult se autem ut lateat aliquid non uult contra illi redditur ut ipse non lateat ueritatem ipsum autem ueritas lateat tamen etiam sic dum miser est ueris mauult gaudere quam falsis beatus ergo erit si nulla interpellante molestia de ipsa per quam uera sunt omnia sola ueritate gaudebit ecce quantum spatiatus sum in memoria mea quaerens te domine et non te inueni extra eam neque enim aliquid de te inueni quod non meminissem ex quo didici te nam ex quo didici te non sum oblitus tui ubi enim inueni ueritatem ibi inueni deum meum ipsam ueritatem quam ex quo didici non sum oblitus itaque ex quo te didici manes in memoria mea et illic te inuenio cum reminiscor tui et delector in te hae sunt sanctae deliciae meae quas donasti mihi misericordia tua respiciens paupertatem meam sed ubi manes in memoria mea domine ubi illic manes quale cubile fabricasti tibi quale sanctuarium aedificasti tibi tu dedisti hanc dignationem memoriae meae ut maneas in ea sed in qua eius parte maneas hoc considero transcendi enim partes eius quas habent et bestiae cum te recordarer quia non ibi te inueniebam inter imagines rerum corporalium et ueni ad partes eius ubi commendaui affectiones animi mei nec illic inueni te et intraui ad ipsius animi mei sedem quae illi est in memoria mea quoniam sui quoque meminit animus nec ibi tu eras quia sicut non es imago corporalis nec affectio uiuentis qualis est cum laetamur contristamur cupimus metuimus meminimus obliuiscimur et quidquid huius modi est ita nec ipse animus es quia dominus deus animi tu es et commutantur haec omnia tu autem incommutabilis manes super omnia et dignatus es habitare in memoria mea ex quo te didici et quid quaero quo loco eius habites quasi uero loca ibi sint habitas certe in ea quoniam tui memini ex quo te didici et in ea te inuenio cum recordor te ubi ergo te inueni ut discerem te neque enim iam eras in memoria mea priusquam te discerem ubi ergo te inueni ut discerem te nisi in te supra me et nusquam locus et recedimus et accedimus et nusquam locus ueritas ubique praesides omnibus consulentibus te simulque respondes omnibus etiam diuersa consulentibus liquide tu respondes sed non liquide omnes audiunt omnes unde uolunt consulunt sed non semper quod uolunt audiunt optimus minister tuus est qui non magis intuetur hoc a te audire quod ipse uoluerit sed potius hoc uelle quod a te audierit sero te amaui pulchritudo tam antiqua et tam noua sero te amaui et ecce intus eras et ego foris et ibi te quaerebam et in ista formosa quae fecisti deformis inruebam mecum eras et tecum non eram ea me tenebant longe a te quae si in te non essent non essent uocasti et clamasti et rupisti surditatem meam coruscasti splenduisti et fugasti caecitatem meam fragrasti et duxi spiritum et anhelo tibi gustaui et esurio et sitio tetigisti me et exarsi in pacem tuam cum inhaesero tibi ex omni me nusquam erit mihi dolor et labor et uiua erit uita mea tota plena te nunc autem quoniam quem tu imples subleuas eum quoniam tui plenus non sum oneri mihi sum contendunt laetitiae meae flendae cum laetandis maeroribus et ex qua parte stet uictoria nescio contendunt maerores mei mali cum gaudiis bonis et ex qua parte stet uictoria nescio ei mihi domine miserere mei ei mihi ecce uulnera mea non abscondo medicus es aeger sum misericors es miser sum numquid non temptatio est uita humana super terram quis uelit molestias et difficultates tolerari iubes ea non amari nemo quod tolerat amat etsi tolerare amat quamuis enim gaudeat se tolerare mauult tamen non esse quod toleret prospera in aduersis desidero aduersa in prosperis timeo quis inter haec medius locus ubi non sit humana uita temptatio uae prosperitatibus saeculi semel et iterum a timore aduersitatis et a corruptione laetitiae uae aduersitatibus saeculi semel et iterum et tertio a desiderio prosperitatis et quia ipsa aduersitas dura est et ne frangat tolerantiam numquid non temptatio est uita humana super terram sine ullo interstitio et tota spes mea nisi in magna ualde misericordia tua da quod iubes et iube quod uis imperas nobis continentiam et cum scirem ait quidam quia nemo potest esse continens nisi deus det et hoc ipsum erat sapientiae scire cuius esset hoc donum per continentiam quippe conligimur et redigimur