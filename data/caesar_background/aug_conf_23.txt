in saeculum misericordia tua quando autem sufficio lingua calami enuntiare omnia hortamenta tua et omnes terrores tuos et consolationes et gubernationes quibus me perduxisti praedicare uerbum et sacramentum tuum dispensare populo tuo et si sufficio haec enuntiare ex ordine caro mihi ualent stillae temporum et olim inardesco meditari in lege tua et in ea tibi confiteri scientiam et imperitiam meam primordia inluminationis tuae et reliquias tenebrarum mearum quousque deuoretur a fortitudine infirmitas et nolo in aliud horae diffluant quas inuenio liberas a necessitatibus reficiendi corporis et intentionis animi et seruitutis quam debemus hominibus et quam non debemus et tamen reddimus domine deus meus intende orationi meae et misericordia tua exaudiat desiderium meum quoniam non mihi soli aestuat sed usui uult esse fraternae caritati et uides in corde meo quia sic est sacrificem tibi famulatum cogitationis et linguae meae et da quod offeram tibi inops enim et pauper sum tu diues in omnes inuocantes te qui securus curam nostri geris circumcide ab omni temeritate omnique mendacio interiora et exteriora labia mea sint castae deliciae meae scripturae tuae nec fallar in eis nec fallam ex eis domine attende et miserere domine deus meus lux caecorum et uirtus infirmorum statimque lux uidentium et uirtus fortium attende animam meam et audi clamantem de profundo nam nisi adsint et in profundo aures tuae quo ibimus quo clamabimus tuus est dies et tua est nox ad nutum tuum momenta transuolant largire inde spatium meditationibus nostris in abdita legis tuae neque aduersus pulsantes claudas eam neque enim frustra scribi uoluisti tot paginarum opaca secreta aut non habent illae siluae ceruos suos recipientes se in eas et resumentes ambulantes et pascentes recumbentes et ruminantes o domine perfice me et reuela mihi eas ecce uox tua gaudium meum uox tua super affluentiam uoluptatum da quod amo amo enim et hoc tu dedisti ne dona tua deseras nec herbam tuam spernas sitientem confitear tibi quidquid inuenero in libris tuis et audiam uocem laudis et te bibam et considerem mirabilia de lege tua ab usque principio in quo fecisti caelum et terram usque ad regnum tecum perpetuum sanctae ciuitatis tuae domine miserere mei et exaudi desiderium meum puto enim quod non sit de terra non de auro et argento et lapidibus aut decoris uestibus aut honoribus et potestatibus aut uoluptatibus carnis neque de necessariis corpori et huic uitae peregrinationis nostrae quae omnia nobis apponuntur quaerentibus regnum et iustitiam tuam uide deus meus unde sit desiderium meum narrauerunt mihi iniusti delectationes sed non sicut lex tua domine ecce unde est desiderium meum uide pater aspice et uide et approba et placeat in conspectu misericordiae tuae inuenire me gratiam ante te ut aperiantur pulsanti mihi interiora sermonum tuorum obsecro per dominum nostrum iesum christum filium tuum uirum dexterae tuae filium hominis quem confirmasti tibi mediatorem tuum et nostrum per quem nos quaesisti non quaerentes te quaesisti autem ut quaereremus te uerbum tuum per quod fecisti omnia per eum te obsecro qui sedet ad dexteram tuam et te interpellat pro nobis in quo sunt omnes thesauri sapientiae et scientiae absconditi ipsos quaero in libris tuis moises de illo scripsit hoc ipse ait hoc ueritas ait audiam et intellegam quomodo in principio fecisti caelum et terram scripsit hoc moises scripsit et abiit transiit hinc a te ad te neque nunc ante me est nam si esset tenerem eum et rogarem eum et per te obsecrarem ut mihi ista panderet et praeberem aures corporis mei sonis erumpentibus ex ore eius et si hebraea uoce loqueretur frustra pulsaret sensum meum nec inde mentem meam quicquam tangeret si autem latine scirem quid diceret sed unde scirem an uerum diceret quod si et hoc scirem num ab illo scirem intus utique mihi intus in domicilio cogitationis nec hebraea nec graeca nec latina nec barbara ueritas sine oris et linguae organis sine strepitu sillabarum diceret uerum dicit et ego statim certus confidenter illi homini tuo dicerem uerum dicis cum ergo illum interrogare non possim te quo plenus uera dixit ueritas rogo te deus meus rogo parce peccatis meis et qui illi seruo tuo dedisti haec dicere da et mihi haec intellegere ecce sunt caelum et terra clamant quod facta sint mutantur enim atque uariantur quidquid autem factum non est et tamen est non est in eo quicquam quod ante non erat quod est mutari atque uariari clamant etiam quod se ipsa non fecerint ideo sumus quia facta sumus non ergo eramus antequam essemus ut fieri possemus a nobis et uox dicentium est ipsa euidentia tu ergo domine fecisti ea qui pulcher es nec ita pulchra sunt nec ita bona sunt nec ita sunt sicut tu conditor eorum quo comparato nec pulchra sunt nec bona sunt nec sunt scimus haec gratias tibi et scientia nostra scientiae tuae comparata ignorantia est quomodo autem fecisti caelum et terram et quae machina tam grandis operationis tuae non enim sicut homo artifex formas corpus de corpore arbitratu animae ualentis imponere utcumque speciem quam cernit in semet ipsa interno oculo et imponit speciem iam exsistenti et habenti ut esset ueluti terrae aut lapidi aut ligno aut auro aut id genus rerum cuilibet et unde ista essent nisi tu instituisses ea tu fabro corpus tu animum membris imperitantem fecisti tu materiam unde facit aliquid tu ingenium quo artem capiat et uideat intus quid faciat foris tu sensum corporis quo interprete traiciat ab animo ad materiam id quod facit et renuntiet animo quid factum sit ut ille intus consulat praesidentem sibi ueritatem an bene factum sit te laudant haec omnia creatorem omnium sed tu quomodo facis ea quomodo fecisti deus caelum et terram non utique in caelo neque in terra fecisti caelum et terram neque in aere aut in aquis quoniam et haec pertinent ad caelum et terram neque in uniuerso mundo fecisti uniuersum mundum quia non erat ubi fieret antequam fieret ut esset nec manu tenebas aliquid unde faceres caelum et terram nam unde tibi hoc quod tu non feceras unde aliquid faceres quid enim est nisi quia tu es ergo dixisti et facta sunt atque in uerbo tuo fecisti ea sed quomodo dixisti numquid illo modo quo facta est uox de nube dicens hic est filius meus dilectus illa enim uox acta atque transacta est coepta et finita sonuerunt sillabae atque transierunt secunda post primam tertia post secundam atque inde ex ordine donec ultima post ceteras silentiumque post ultimam unde claret atque eminet quod creaturae motus expressit eam seruiens aeternae uoluntati tuae ipse temporalis et haec ad tempus facta uerba tua nuntiauit auris exterior menti prudenti cuius auris interior posita est ad aeternum uerbum tuum at illa comparauit haec uerba temporaliter sonantia cum aeterno in silentio uerbo tuo et dixit aliud est longe longe aliud est haec longe infra me sunt nec sunt quia fugiunt et praetereunt uerbum autem dei mei supra me manet in aeternum si ergo uerbis sonantibus et praetereuntibus dixisti ut fieret caelum et terra atque ita fecisti caelum et terram erat iam creatura corporalis ante caelum et terram cuius motibus temporalibus temporaliter uox illa percurreret nullum autem corpus ante caelum et terram aut si erat id certe sine transitoria uoce feceras unde transitoriam uocem faceres qua diceres ut fieret caelum et terra quidquid enim illud esset unde talis uox fieret nisi abs te factum esset omnino non esset ut ergo fieret corpus unde ista uerba fierent quo uerbo a te dictum est uocas itaque nos ad intellegendum uerbum deum apud te deum quod sempiterne dicitur et eo sempiterne dicuntur omnia neque enim finitur quod dicebatur et dicitur aliud ut possint dici omnia sed simul ac sempiterne omnia alioquin iam tempus et mutatio et non uera aeternitas nec uera immortalitas hoc noui deus meus et gratias ago noui confiteor tibi domine mecumque nouit et benedicit te quisquis ingratus non est certae ueritati nouimus domine nouimus quoniam in quantum quidque non est quod erat et est quod non erat in tantum moritur et oritur non ergo quicquam uerbi tui cedit atque succedit quoniam uere immortale atque aeternum est et ideo uerbo tibi coaeterno simul et sempiterne dicis omnia quae dicis et fit quidquid dicis ut fiat nec aliter quam dicendo facis nec tamen simul et sempiterna fiunt omnia quae dicendo facis cur quaeso domine deus meus utcumque uideo sed quomodo id eloquar nescio nisi quia omne quod esse incipit et esse desinit tunc esse incipit et tunc desinit quando debuisse incipere uel desinere in aeterna ratione cognoscitur ubi nec incipit aliquid nec desinit ipsum est uerbum tuum quod et principium est quia et loquitur nobis sic in euangelio per carnem ait et hoc insonuit foris auribus hominum ut crederetur et intus quaereretur et inueniretur in aeterna ueritate ubi omnes discipulos bonus et solus magister docet ibi audio uocem tuam domine dicentis mihi quoniam ille loquitur nobis qui docet nos qui autem non docet nos etiam si loquitur non nobis loquitur quid porro nos docet nisi stabilis ueritas quia et per creaturam mutabilem cum admonemur ad ueritatem stabilem ducimur ubi uere discimus cum stamus et audimus eum et gaudio gaudemus propter uocem sponsi reddentes nos unde sumus et ideo principium quia nisi maneret cum erraremus non esset quo rediremus cum autem redimus ab errore cognoscendo utique redimus ut autem cognoscamus docet nos quia principium est et loquitur nobis in hoc principio deus fecisti caelum et terram in uerbo tuo in filio tuo in uirtute tua in sapientia tua in ueritate tua miro modo dicens et miro modo faciens quis comprehendet quis enarrabit quid est illud quod interlucet mihi et percutit cor meum sine laesione et inhorresco et inardesco inhorresco in quantum dissimilis ei sum inardesco in quantum similis ei sum sapientia sapientia ipsa est quae interlucet mihi discindens nubilum meum quod me rursus cooperit deficientem ab ea caligine atque aggere poenarum mearum quoniam sic infirmatus est in egestate uigor meus ut non sufferam bonum meum donec tu domine qui propitius factus es omnibus iniquitatibus meis etiam sanes omnes languores meos quia et redimes de corruptione uitam meam et coronabis me in miseratione et misericordia et satiabis in bonis desiderium meum quoniam renouabitur iuuentus mea sicut aquilae spe enim salui facti sumus et promissa tua per patientiam expectamus audiat te intus sermocinantem qui potest ego fidenter ex oraculo tuo clamabo quam magnificata sunt opera tua domine omnia in sapientia fecisti et illa principium et in eo principio fecisti caelum et terram nonne ecce pleni sunt uetustatis suae qui nobis dicunt quid faciebat deus antequam faceret caelum et terram si enim uacabat inquiunt et non operabatur aliquid cur non sic semper et deinceps quemadmodum retro semper cessauit ab opere si enim ullus motus in deo nouus extitit et uoluntas noua ut creaturam conderet quam numquam ante condiderat quomodo iam uera aeternitas ubi oritur uoluntas quae non erat neque enim uoluntas dei creatura est sed ante creaturam quia non crearetur aliquid nisi creatoris uoluntas praecederet ad ipsam ergo dei substantiam pertinet uoluntas eius quod si exortum est aliquid in dei substantia quod prius non erat non ueraciter dicitur aeterna illa substantia si autem dei uoluntas sempiterna erat ut esset creatura cur non sempiterna et creatura qui haec dicunt nondum te intellegunt o sapientia dei lux mentium nondum intellegunt quomodo fiant quae per te atque in te fiunt et conantur aeterna sapere sed adhuc in praeteritis et futuris rerum motibus cor eorum uolitat et adhuc uanum est quis tenebit illud et figet illud ut paululum stet et paululum rapiat splendorem semper stantis aeternitatis et comparet cum temporibus numquam stantibus et uideat esse incomparabilem et uideat longum tempus nisi ex multis praetereuntibus motibus qui simul extendi non possunt longum non fieri non autem praeterire quicquam in aeterno sed totum esse praesens nullum uero tempus totum esse praesens et uideat omne praeteritum propelli ex futuro et omne futurum ex praeterito consequi et omne praeteritum ac futurum ab eo quod semper est praesens creari et excurrere quis tenebit cor hominis ut stet et uideat quomodo stans dictet futura et praeterita tempora nec futura nec praeterita aeternitas numquid manus mea ualet hoc aut manus oris mei per loquellas agit tam grandem rem ecce respondeo dicenti quid faciebat deus antequam faceret caelum et terram respondeo non illud quod quidam respondisse perhibetur ioculariter eludens quaestionis uiolentiam alta inquit scrutantibus gehennas parabat aliud est uidere aliud ridere haec non respondeo libentius enim responderim nescio quod nescio quam illud unde inridetur qui alta interrogauit et laudatur qui falsa respondit sed dico te deus noster omnis creaturae creatorem et si caeli et terrae nomine omnis creatura intellegitur audenter dico antequam faceret deus caelum et terram non faciebat aliquid si enim faciebat quid nisi creaturam faciebat et utinam sic sciam quidquid utiliter scire cupio quemadmodum scio quod nulla fiebat creatura antequam fieret ulla creatura at si cuiusquam uolatilis sensus uagatur per imagines retro temporum et te deum omnipotentem et omnicreantem et omnitenentem caeli et terrae artificem ab opere tanto antequam id faceres per innumerabilia saecula cessasse miratur euigilet atque attendat quia falsa miratur nam unde poterant innumerabilia saecula praeterire quae ipse non feceras cum sis omnium saeculorum auctor et conditor aut quae tempora fuissent quae abs te condita non essent aut quomodo praeterirent si numquam fuissent cum ergo sis operator omnium temporum si fuit aliquod tempus antequam faceres caelum et terram cur dicitur quod ab opere cessabas idipsum enim tempus tu feceras nec praeterire potuerunt tempora antequam faceres tempora si autem ante caelum et terram nullum erat tempus cur quaeritur quid tunc faciebas non enim erat tunc ubi non erat tempus nec tu tempore tempora praecedis alioquin non omnia tempora praecederes sed praecedis omnia praeterita celsitudine semper praesentis aeternitatis et superas omnia futura quia illa futura sunt et cum uenerint praeterita erunt tu autem idem ipse es et anni tui non deficient anni tui nec eunt nec ueniunt isti enim nostri eunt et ueniunt ut omnes ueniant anni tui omnes simul stant quoniam stant nec euntes a uenientibus excluduntur quia non transeunt isti autem nostri omnes erunt cum omnes non erunt anni tui dies unus et dies tuus non cotidie sed hodie quia hodiernus tuus non cedit crastino neque enim succedit hesterno hodiernus tuus aeternitas ideo coaeternum genuisti cui dixisti ego hodie genui te omnia tempora tu fecisti et ante omnia tempora tu es nec aliquo tempore non erat tempus nullo ergo tempore non feceras aliquid quia ipsum tempus tu feceras et nulla tempora tibi coaeterna sunt quia tu permanes at illa si permanerent non essent tempora quid est enim tempus quis hoc facile breuiterque explicauerit quis hoc ad uerbum de illo proferendum uel cogitatione comprehenderit quid autem familiarius et notius in loquendo commemoramus quam tempus et intellegimus utique cum id loquimur intellegimus etiam cum alio loquente id audimus quid est ergo tempus si nemo ex me quaerat scio si quaerenti explicare uelim nescio fidenter tamen dico scire me quod si nihil praeteriret non esset praeteritum tempus et si nihil adueniret non esset futurum tempus et si nihil esset non esset praesens tempus duo ergo illa tempora praeteritum et futurum quomodo sunt quando et praeteritum iam non est et futurum nondum est praesens autem si semper esset praesens nec