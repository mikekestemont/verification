dispersionis exitum querulus merito uideretur et deus figuratam desperationem figurata promissione consolatus sed cum dispersionis quidem iniuria nondum populo accidisset resurrectionis uero spes apud illum saepissime cecidisset manifestus est de corporum interitu labefactans fiduciam resurrectionis ita et deus eam restruebat fidem quam populus destruebat quanquam etsi aliqua praesentium rerum tunc conflictatione maerebat israel non idcirco in parabola accipienda esset reuelationis intentio sed in testationem resurrectionis ut in illam spem erigeret illos aeternae scilicet salutis et necessarioris restitutionis et auerteret a respectu praesentium rerum ad hoc enim et alibi prophetes exibitis de sepulchris uelut uituli de uinculis soluti et conculcabitis inimicos et rursus gaudebit cor uestrum et ossa uestra uelut herba orientur quia et herba de dissolutione et corruptela seminis reformatur in summa si proprie in israelis statum resurgentium ossuum imago contenditur cur etiam non israeli tantummodo uerum et omnibus gentibus eadem spes adnuntiatur et recorporandarum et redanimandarum reliquiarum et de sepulchris exsuscitandorum mortuorum de omnibus enim dictum est uiuent mortui et exsurgent de sepulchris ros enim qui a te medela est ossibus eorum item alibi ueniet adorare omnis caro in conspectu meo dicit dominus quando cum praeterire coeperit habitus mundi huius supra enim quemadmodum caelum nouum et terra noua quae ego facio in conspectu meo dicit dominus ita stabit semen uestrum tunc ergo et quod subiecit implebitur et exibunt utique de sepulchris et uidebunt artus eorum qui impie egerunt quoniam uermis eorum non decidet et ignis eorum non extinguetur et erit satis conspectui omni carni scilicet quae resuscitata et egressa de sepulchris dominum pro hac gratia adorabit sed ne solummodo eorum corporum resurrectio uideatur praedicari quae sepulchris demandantur habes scriptum et mandabo piscibus maris et eructuabunt ossa quae sunt comesta et faciam compaginem ad compaginem et os ad os ergo inquis et pisces resuscitabuntur et ceterae bestiae et alites carniuorae ut reuomant quos comederunt quia et apud moisen legis exquiri sanguinem de omnibus bestiis non utique sed idcirco nominantur bestiae et pisces in redhibitionem carnis et sanguinis quo magis exprimatur resurrectio etiam deuoratorum corporum cum de ipsis deuoratoribus exactio edicitur puto autem huius quoque diuinae potestatis documentum idoneum ionam cum incorruptus utramque substantiam carnem atque animam de aluo bestiae piscis euoluitur et utique triduum concoquendae carni uiscera ceti suffecissent quam capulum quam sepulchrum quam senium requietae atque conditae alicuius sepulturae saluo eo quod et bestia feros in christianum uel maxime nomen homines uel ipsos etiam iniquitatis angelos figurauit de quibus sanguis exigetur per ultionem pensandam quis ergo discendi magis adfinis quam praesumendi et credendi diligentior quam contendendi et diuinae potius sapientiae religiosus quam suae libidinosus audiens aliquid a deo destinatum et in carnes et cutes et neruos et ossa aliud quid haec commentabitur quasi non in hominem destinetur quod in istas substantias praedicatur aut enim nihil in hominem destinatur non liberalitas regni non seueritas iudicii non quodcunque est resurrectio aut si in hominem destinatur necesse est in eas substantias destinetur ex quibus homo instructus est in quem destinatur illud etiam de argutissimis istis demutatoribus ossuum et carnium et neruorum et sepulchrorum requiro cur si quando in animam quid pronuntiatur nihil aliud animam interpretantur nec transfingunt eam in alterius rei argumentum cum uero in aliquam speciem corporalem quid edicitur omnia potius adseuerant quam quod nominatur si corporalia parabolae ergo et animalia si non et animalia ergo nec corporalia tam enim corpus homo quam et anima ut non possit altera species admittere aenigmata altera excludere satis haec de prophetico instrumento ad euangelicum nunc prouoco hic quoque occursurus prius eidem astutiae eorum qui proinde et dominum omnia in parabolis pronuntiasse contendunt quia scriptum sit haec omnia locutus est iesus in parabolis et sine parabola non loquebatur ad illos scilicet ad iudaeos nam et discipuli quare aiunt in parabolis loqueris illis et dominus propterea in parabolis loquor ad eos ut uidentes non uideant et audientes non audiant secundum esaiam quodsi ad iudaeos in parabolis iam non ad omnes si non ad omnes in parabolis iam non semper nec omnia parabolae sed quaedam cum ad quosdam ad quosdam autem dum ad iudaeos nonnunquam plane et ad discipulos sed quomodo referat scriptura considera dicebat autem et parabolam ad eos ergo et non parabolam dicebat quia non notaretur cum parabolam loquebatur si ita semper loquebatur etiam et nullam parabolam non aut ab ipso inuenies edissertatam ut de seminatore in uerbi administrationem aut a commentatore euangelii praeluminatam ut iudicis superbi et uiduae instantis ad perseuerantiam orationis aut ultra coniectandam ut arboris fici dilatae in spem ad instar iudaicae infructuositatis quodsi nec parabolae obumbrant euangelii lucem tanto abest ut sententiae et definitiones quarum aperta natura est aliter quam sonant sapiant definitionibus autem et sententiis dominus edicit siue iudicium siue regnum dei siue resurrectionem tolerabilius erit inquit tiro et sidoni in die iudicii et dicite illis quod adpropinquauerit regnum dei et retribuetur tibi in resurrectione iustorum si nomina absoluta sunt rerum id est iudicii et regni dei et resurrectionis ut nihil eorum in parabolam comprimi possit nec ea in parabolas compellentur quae ad dispositionem et transactionem et passionem regni iudaici et resurrectionem praedicantur atque ita corporalia defendentur ut corporalibus destinata id est non spiritalia quia non figurata nam et ideo praestruximus tam corpus animae quam et carnis obnoxium esse mercedibus pro communi operatione pensandis ne corporalitas animae occasionem subministrans figurarum corporalitatem carnis excludat cum utramque participem et regni et iudicii et resurrectionis oporteat credi et nunc eo pergimus uti corporalitatem carnalem proprie demonstremus a domino significari in omni resurrectionis mentione salua animali quam et ipsam pauci receperunt in primis cum ad hoc uenisse se dicit ut quod periit saluum faciat quid dicis perisse hominem sine dubio totumne an ex parte utique totum siquidem transgressio quae perditionis humanae causa est tam animae instinctu ex concupiscentia quam et carnis actu ex degustatione commissa totum hominem elogio transgressionis inscripsit atque exinde merito perditionis impleuit totus itaque saluus fiet qui periit totus delinquendo nisi si et ouis illa sine corpore amittitur et sine corpore reuocatur nam si caro quoque eius cum anima quod pecus totum est humeris boni pastoris aduehitur ex utraque utique substantia restituendi hominis exemplum est aut quam indignum deo dimidium hominem redigere in salutem paene minus facere quam faciat homo cum etiam saecularium principum plena semper indulgentia uindicetur diabolus ualidior in hominis iniuriam intellegetur totum eum elidens deus infirmior renuntiabitur non totum eum releuans atquin et apostolus suggerit ubi delictum abundauerit illic gratiam superabundasse quomodo denique saluus habebitur qui poterit et perditus dici carne scilicet perditus anima uero saluus nisi quod iam et anima in perdito constituatur necesse est ut salua effici possit id enim saluum effici oportebit quod perditum fuerit porro aut recipimus animae immortalitatem ut perdita non in interitum credatur sed in supplicium id est in gehennam et si ita est iam non animam spectabit salus saluam scilicet suapte natura per immortalitatem sed carnem potius quam interibilem constat apud omnes aut si et anima interibilis id est non immortalis quod et caro iam et carni forma illa ex aequo proficere debebit proinde mortali et interibili qua id quod perit saluum facturus est dominus nolo nunc contentioso fune deducere hac an illac hominem perditio depostulet dum utrimque eum salus destinet in ambas substantias peraequata ecce enim ex quacunque substantia hominem perisse praesumpseris ex altera non perit saluus ergo erit iam ex qua non perit et saluus nihilominus fiet ex qua perit habes totius hominis restitutionem dum et quodcunque eius perit saluum facturus est dominus et quodcunque non perit utique non erit perditurus quid ultra de utriusque substantiae securitate dubitas cum altera salutem consecutura sit altera amissura non sit et tamen adhuc sensum rei exprimit dominus ego dicens ueni non ut meam sed ut patris qui me misit faciam uoluntatem quam oro te ut omne quod dedit mihi non perdam ex eo quidquam sed resuscitem illud in nouissimo die quid a patre christus acceperat nisi quod et induerat hominem sine dubio carnis animaeque texturam neutrum ergo eorum quae accepit perire patietur immo nec quidquam utriusque immo nec modicum quodsi modicum caro ergo nec carnem quia nec modicum nec quidquam quia nec quidquam atquin si non et carnem resuscitabit nouissima die iam non modicum patietur perire de homine sed pro tanta dixerim parte prope totum ingerens amplius hoc est patris uoluntas ut omnis qui aspicit filium et credit in eum habeat uitam aeternam et suscitem illum nouissimo die plenitudinem exstruit resurrectionis tribuit enim utrique substantiae per officia propriam mercedem salutis et carni per quam filius aspiciebatur et animae per quam credebatur ergo dices illis erit promissa res a quibus christus uidebatur sit plane ita ut et ad nos eadem spes inde manauerit nam si uidentibus et idcirco credentibus fructuosa tunc fuerunt opera carnis atque animae multo magis nobis feliciores enim qui non uident et credent quando et si illis negaretur carnis resurrectio certe felicioribus competisset quomodo enim felices si ex parte perituri sed et praecipit eum potius timendum qui et corpus et animam occidat in gehennam id est dominum solum non qui corpus occidant animae autem nihil nocere possint id est humanas potestates adeo hic et anima immortalis natura recognoscitur quae non possit occidi ab hominibus et carnis esse mortalitatem cuius sit occisio atque ita resurrectionem quoque mortuorum carnis esse quae in gehennam nisi resuscitata non poterit occidi sed quoniam et hic de interpretatione corporis quaestio cauillatur ego corpus humanum non aliud intellegam quam omnem istam struem carnis quoquo genere materiarum concinnatur atque uariatur quod uidetur quod tenetur quod denique ab hominibus occiditur sic et parietis corpus non aliud admittam quam caementa quam saxa quam lateres si quis arcanum aliquod corpus inducit ostendat reuelet probet ipsum etiam esse quod occidatur ab homine et de illo erit dictum item si animae corpus opponitur uacabit astutia cum enim utrumque proponitur corpus atque animam occidi in gehennam distinguitur corpus ab anima et relinquitur intellegi corpus id quod in promptu est caro scilicet quae sicut occidetur in gehennam si non magis a deo timuerit occidi ita et uiuificabitur in uitam aeternam si maluerit ab hominibus potius interfici proinde si quis occisionem carnis atque animae in gehennam ad interitum et finem utriusque substantiae adripiet et non ad supplicium quasi consumendarum non quasi puniendarum recordetur ignem gehennae aeternum praedicari in poenam aeternam et inde aeternitatem occisionis propterea humanae ut temporali praetimendam tunc et aeternas substantias credet quarum aeterna sit occisio in poenam certe cum post resurrectionem corpus cum anima occidi habeat a deo in gehennam satis de utroque constabit et de carnali resurrectione et de aeterna occisione absurdissimum alioquin si idcirco resuscitata caro occidetur in gehennam ut finiatur quod et non resuscitata pateretur in hoc scilicet reficietur ne sit cui non esse iam euenit eidem nos spei fulciens passerum quoque subiungit exemplum quod ex duobus non cadat alter in terram sine dei uoluntate ut et carnem quae ceciderit in terram proinde credas resurgere posse per eiusdem dei uoluntatem nam et si passeribus hoc non licet sed nos multis passeribus antistamus eo quod cadentes resurgamus quorum denique capillos capitis omnes numeratos adfirmans saluos utique repromittit perituros enim quae ratio in numerum redegisset nisi quia hoc est ut omne quod pater mihi dedit non perdam ex eo quidquam id est nec capillum sicut nec oculum nec deptem ceterum unde erit fletus et dentium frendor nisi ex oculis et ex dentibus occiso scilicet etiam corpore in gehennam et detruso in tenebras exteriores quae oculorum propria tormenta sunt si quis in nuptiis minus dignis operibus fuerit indutus constringendus statim manibus et pedibus utpote qui cum corpore resurrexerit sic ergo et recumbere ipsum in dei regno et sedere in thronis duodecim et adsistere ad dexteram tunc uel sinistram et edere de ligno uitae corporalis dispositionis fidelissima indicia sunt uideamus nunc an et sadducaeorum uersutiam elidens nostram magis sententiam erexerit causa opinor quaestionis fuit destructio resurrectionis siquidem sadducaei neque animae neque carnis admittunt salutem et ideo ex qua uel maxime specie resurrectionis fides labefactatur ex ea argumentum problemati suo accommodauerunt de carnis scilicet obtentu nupturae necne post resurrectionem sub eius mulieris persona quae septem fratribus nupta in dubio habebatur cui eorum restitueretur porro seruentur sensus tam quaestionis quam responsionis et controuersiae occursum est si enim sadducaei quidem respuebant resurrectionem dominus autem eam confirmabat et scripturarum ignaros increpans earum scilicet quae resurrectionem praedicassent et uirtutis dei incredulos idoneae utique mortuis resuscitandis postremo subiciens quoniam autem mortui resurgunt sine dubio et confirmando esse quod negabatur id est resurrectionem mortuorum apud deum uiuorum talem quoque eam confirmabat esse qualis negabatur utriusque scilicet substantiae humanae neque enim si nupturos tunc negauit ideo nec resurrecturos demonstrauit atquin filios resurrectionis appellauit per eam quodammodo nasci habentes post quam non nubent sed resuscitati similes enim erunt angelis qua non nupturi quia nec morituri sed qua transituri in statum angelicum per indumentum illud incorruptibilitatis per substantiae resuscitatae tamen demutationem ceterum nec quaereretur nupturi siue morituri necne rursus essemus si non eius uel maxime substantiae restitutio in dubium uocaretur quae proprie et morte et nuptiis fungitur id est carnis habes igitur dominum confirmantem aduersus haereticos iudaeorum quod et nunc negatur apud sadducaeos christianorum solidam resurrectionem sic et si carnem ait nihil prodesse ex materia dicti dirigendus est sensus nam quia durum et intolerabilem existimauerunt sermonem eius quasi uere carnem suam illis edendam determinasset et ut in spiritum disponeret statum salutis praemisit spiritus est qui uiuificat atque ita subiunxit caro nihil prodest sed ad uiuificandum scilicet exsequitur etiam quid uelit intellegi spiritum uerba quae locutus sum uobis spiritus sunt uita sunt sicut et supra qui audit sermones meos et credit in eum qui me misit habet uitam aeternam et in iudicium non ueniet sed transiet de morte in uitam itaque sermonem constituens uiuificatorem quia spiritus et uita sermo eundem etiam carnem suam dixit quia et sermo caro est factus proinde in causam uitae adpetendus et deuorandus auditu et ruminandus intellectu et fide digerendus nam et paulo ante carnem suam panem quoque caelestem pronuntiarat urgens usquequaque per allegoriam necessariorum pabulorum memoriam patrum qui panes et carnes aegiptiorum praeuerterant diuinae uocationi igitur conuersus ad recogitatus illorum quia senserat dispargendos caro ait nihil prodest quid hoc ad destruendam carnis resurrectionem quasi non liceat esse aliquid quod etsi nihil prodest aliud tamen ei prodesse possit spiritus prodest uiuificat enim caro nihil prodest mortificatur enim itaque secundum nos magis conlocauit utriusque propositionem ostendens enim quid prosit et quid non prosit pariter illuminauit quid cui prosit spiritum scilicet carni mortificatae uiuificatorem ueniet enim inquit hora cum mortui audient uocem filii dei et qui audierint uiuent quid mortuum nisi caro et quid uox dei nisi sermo et quid sermo nisi spiritus merito carnem resuscitaturus quod factus est ipse et ex morte quam passus est ipse et ex sepulchro quo inlatus est ipse denique cum dicit ne miremini quod ueniet hora in qua omnes qui in monumentis sunt audient filii dei uocem et procedent qui bona fecerunt in uitae resurrectionem qui mala in resurrectionem iudicii nemo iam poterit aliud mortuos interpretari qui sunt in monumentis nisi corpora et carnem quia nec ipsa monumenta aliud quam cadauerum stabula siquidem et ipsi homines ueteres id est peccatores id est mortui per ignorantiam dei quos monumenta intellegendos argumentantur haeretici de monumentis processuri in iudicium aperte