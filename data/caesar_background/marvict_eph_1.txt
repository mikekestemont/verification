epistola ad ephesios summam illam tenet quae totius disciplinae semper esse debet scilicet ut habeant cognitionem theologiae id est dei christi misterii ipsius et aduentus et caeterorum quae ad eam cognitionem pertinent item praecepta uiuendi christianis uel omnibus uel singulis conuenientia continet quid dominum apud seruum apud patrem quid filium quid maritum apud uxorem oporteat facere haec igitur cum duo sint principio de theologia disponemus uniuersa deinde de uitae genere et praeceptis ad uiuendum sane materia illa est similiter quae in omnibus custoditur quod etiam ephesii a pseudoapostolis deprauati uidebantur iudaismum iungere christianae disciplinae monendi igitur modo et corrigendi epistola ista conscripta est ut illa quae sunt illis male insinuata corrigant emendent et quod ante illis traditum est custodiant atque in codem perseuerent summa igitur in principio ista est christum dei filium et ante mundum fuisse et semper esse et ipsum uenisse et in eo spem positam esse et eius promissa dei promissa esse quod si ita est iudaica disciplina longe discreta est aliter accepta aliter insinuata aliter intellecta sicuti frequenter diximus et nunc exponimus non ergo adiungenda est uel scientiae diuinae uel uiuendi operibus et actibus i sumit ergo initium christum ut insinuet et eum se euangelizare profiteatur et quod in ipso uno sit spes in quo principio secundum consuetudinem suam apostolum se iesu christi dicit ut ad romanos paulus seruus christi iesu secundo adiunxit uocatus apostolus utique uocatus a christo et eum praedestinatus in euangelium dei a christo praedestinatus olim praedestinatus et si olim ergo olim christus hoc enim iudaei negant eodem modo ad corinthios paulus uocatus apostolus iesu christi per uoluntatem dei quae est christus uoluntas enim dei christus est quia ea facit quae deus uult ergo christi apostolus et uocatus a christo haec est enim uoluntas dei eodem modo et in secunda paulus apostolus iesu christi per uoluntatem dei nunc quoque iisdem uerbis paulus apostolus iesu christi per uoluntatem dei sed haec cum dicit sanctis qui sunt fidelibus ephesi quid adiungitur in christo iesu ita omnibus modis confirmat omnem uirtutem et euangelii et intelligentiae in christo iesu consistere et inde liberationem et promissa et aeternam uitam eodem modo et in caeteris ut post dicemus paulus apostolus iesu christi per uoluntatem dei christus enim iesus in corpore ipse autem in spiritu uoluntas dei est cum ergo elegit iesus christus et apostolum paulum fecit per spiritum elegit qui est uoluntas dei uel potentia agendi quae uelit uult autem christus quae deus uult intelligamus igitur ut saepe diximus deum esse ipsam potentiam magnitudinem substantiam plenitudinis totius christum uero id est eum qui in christo fuit dei uoluntatem et hoc si penitus aliqui ac diligenter attendat inueniet inseparabilia esse deum et eius uoluntatem et tamen quasi separabilia aliud enim deus aliud uoluntas iuncta tamen et cohaerentia et nunquam discreta inter se sunt et deus et dei uoluntas sic fit ut sola uoluntas sciat quid deus uelit et cogitet significat ergo paternam potentiam uoluntas dei et in patre posita et rursus ipsa patria potentia in filio quia filius uoluntatem dei facit simul et hoc attentius uidendum quomodo filius sit et quomodo pater non enim generatione mota sed si similitudo capienda est quasi quodam partu mentis cogitatione prorumpit uelle conceptum et effunditur etenim cogitationes animae quasi filii sunt animae porro cum deus uniuersali cogitatione unam uoluntatem habeat idcirco unus est filius et unicus non enim cogitauit prius aliquid et postea aliud uel diuersum non modo contrarium unde unus deus unus christus id est unus pater unus filius sed ut diximus haec semper uoluntas a deo et in deo est potentia et ipsa dei et patris uirtute plena et ipsa existens et ipsa quae huc uenerit in mundum saepe alio atque alio modo et nunc in carne quam sibi potentia sua formauit et misterium propter mundum et animas quae in mundo trahebantur impleuit scribit igitur paulus sanctis inquit qui sunt ephesi et fidelibus in christo iesu constrinxit illos et ligauit ad religionem caeteramque uiuendi legem quod et sanctos illos appellauit et fideles in christo inquit iesu in aliis epistolis cum ad ecclesiam et ad populum scribit non apponit sanctis et fidelibus at uero nunc quia illos ad legem nominis tenere cupiebat ne nouum aliud quod extra nomen esset adiungerent quoniam sanctificati iam sunt hoc nomine et fideles in christo sunt idcirco eo ipso quod illos in christo sanctos et fideles nominauit ostendit illos nihil aliud sentire debere nisi iesum christum cuius nomine sancti sunt et fideles gratia uobis et pax a deo patre nostro et domino iesu christo duo sunt quae maxime et contentiones tollunt et praeceptionem dei tradunt gratia et pax quoniam igitur isti errore tenebantur idcirco optata est illis gratia id est ut deum nouerint et plene deum et christum sequantur et in christo omnia collocent nihilque aliud admittant si quidem iudaismus non eodem modo est ut non christum laceret non enim legem sed intelligentiam uiuendi acceptam a iudaeis repudiat sicut post docebimus ergo gratia uobis inquit ut intelligatis deum et secundum dei praecepta uiuatis adiunxit et pax a deo quia qui dissentit utique discordat ergo et pax a deo uobis cum deo patre inquit nostro uide quantum gratiae datur a deo quae optata est ephesiis siquidem deus pater est noster deinde adiunxit unum est enim sicuti supra diximus et domino nostro iesu christo ille enim deus est hic enim dei potentia est ille pater hic filius maxime omnis dei gratia et potentia in christo iesu est per illum enim cum impletum sit misterium saluationis in ipso est omnis saluatio nam et ante christum idem dei filius id est id est christus et fuit et semper est et erit et per ipsum condita sunt omnia sed idem ipse in christo fuit idest iesu et tum subuenit saluti omnium hominum deum cognoscentium et praecepta sua seruantium benedictus est pater domini nostri iesu christi magnificum argumentum sumit ut exponat per christum omnia facta et potentiam misterii id ergo iunxit ut quantum nobis praestiterit christus id est deus per christum cognoscerent homines et magis ephesii quo cognito a christi nomine non recederent etenim supra dixit gratia uobis et pax a deo patre nostro et cum dixisset et domino iesu christo quid subiungit benedictus est pater domini nostri iesu christi iam ergo si deus et pater noster est quanti sumus et quanti gratiam accepimus siquidem christo cogniti sumus et fratres christi facti siquidem unum deum patrem habemus sed haec omnia non nisi per christum denique sic subiungit quia per christum et nos deum patrem habemus qui benedixit nos in omni benedictione spiritali in coelestibus in christo iesu ergo nos filii efficimur sed in christo filii id est si christum fateamur si illum sequamur si ipsum concipiamus animo si eius administrationem qua compleuit uniuersa et intelligamus et ueneremur et ipsum sequentes genere uiuendi per praecepta data filii efficimur ergo benedictus est pater quoniam et noster et christi adiunxit pater domini nostri iesu christi deinde subiunxit causam quomodo benedictus qui nos inquit benedixit in omni benedictione spiritali in coelestibus hic hominum miserandus error attendat benedictos nos dixit et in omni benedictione benedictos ergo nihil mali pati debet qui benedictus est sed quid adiunxit id est in omni benedictione spiritali non carnali quod si quid hic in mundo patimur malorum si quid etiam extra non adscribamus deo sed nobis magis tunc enim benedictionem consequimur si spiritales simus et spiritaliter sapiamus et spiritalia bona quaeramus et potest quidem fieri ut haec omnia sentiamus nec obsit si haec et alia sentientes patiamur tamen aliquid aduersi in mundo namque multi spiritaliter agentes spiritaliter uiuentes multa substinent aduersa ut paulus ut petrus ut caeteri uerum ubi est illa benedictio quae nos benedictos facit dei benedictio non spiritali tantum benedictione sed in coelestibus id est cum ex hoc mundo exierimus ergo ferenda sunt omnia quia quae nobis promittuntur ex dei benedictione et spiritalia sunt et in coelestibus sunt id est extra mundum supra coelos et haec tamen omnia sicuti dicit in iesu christo ipse est enim spiritus et spiritalia cum promittuntur in christo promittuntur et nos tunc consequemur spiritalia si christum sequemur ita ut elegit nos in ipso ante constitutionem mundi ut essemus sancti de diuinitate tractatus est et misterii totius breuis explicatio in quo ponuntur haec quod ante mundum christus et quod mundus factus et quod ante mundum animae et quod dei dispositione mundus et quod dei dispositione animae uel in mundum uenerint uel de mundo liberentur sitque uoluntas dei omne quod geritur et quod praemium sit secundum christum uiuentibus ut et peccata donentur et participatio sit nobis gloriae dei de qua et in aliis epistolis tractauimus simulque hic tangitur quae summa quae causa sit totius misterii uel mundum factum esse uel in christo mundum aut a christo mundum factum uel animas in mundum missas uel ante mundum animas et rursus de mundo animas liberatas quae quidem occulta uera tamen et plena sunt quare summa concluditur quod christo operante et per christum et in christo omnia reconciliantur deo quae et in coelis sunt et in terra in christo tamen ut omnibus ad plenitudinem redactis omnia in omnibus unum essent et id tamen fieret per plenitudinem temporis nihil enim immaturum nihil non ordinatum sed plenitudine temporum gestum est ut suo loco docebimus ad quam plenitudinem specialiter descendens apostolus iungit etiam ephesios euocatos esse ut et ipsi in plenitudine sint ut ex hoc eos hortetur ac moneat debere seruari fidem et in christum et in deum fidem uti nihil aliud sentiant nisi omne misterium et per christum et in christo a deo perfectum quod si ita est nihil adiungant nihilque existiment esse faciendum corrigantque illud quod iudaismum associauerant disciplinae purae simplici de fide in christum et saluatione et liberatione per christum et ex dei uoluntate primum igitur consideremus quod ita locutus est elegit deus nos utique iam cum essemus elegit et elegit in christo ergo et nos et christus ante et quid est ante utique ex aeterno hoc enim dixit ante constitutionem mundi elegit inquit ante constitutionem mundi non elegit nisi de his qui erant et deinde tum dixit in christo id est in ipso ergo et christus fuerat et nos in christo neque enim fieri potest ut christus fuerit et nos non fuerimus si elegit nos in ipso christo ergo spiritales fuimus si in christo fuimus et si fuimus in christo et spiritales fuimus fuimus autem ut postea subiungit ante constitutionem mundi quid est causae ut huc ueniremus et cur constitueretur mundus si christus omnia quae et in aeternis sunt et in mundo ipse per dei uoluntatem fecit omnia et omnia in ipso fuerunt et fuerunt utique substantialiter iam non ui nec potentia qua futura erant sed qua iam fuerant ergo erant omnia in christo an cur constitutus an cur in mundum plurima huc uenerunt animis et caeteris huiusmodi potentiis in christo ut dixi positis perfectio quaedam minor est nisi omnia quae esse possunt experiantur cognoscant et sic quid sequendum quid eligendum sit uideant et sequantur in spiritu utique qui christus est sicut ui et sua potentia animae non hoc ipsum sunt quod spiritus sed sunt ut recipere spiritum possint non tamen in eo quod animae sunt iam spiritus sunt quoniam igitur talis natura animarum est uti si integre et perfectis omnibus se agat id est si et se nouerit et deum sciat et ea quae sunt aliena ita discat ut repudiet ut excludat merito fit perfecta et perfecta cum fuerit repudiatis alienis cognito deo scientiam plenam cum receperit uniuersitatis continuo efficitur spiritalis sic etiam et homo et omne quod homo est cum autem secundum intellectum potens anima sit falli autem intellectus potest nisi sciat etiam id quod imitatur intellectum non tamen est intellectus si in hoc quod fallit quod mentitur ac decipit animaduertat anima cognoscat et repudiet et fugiat quasi hostem et deceptorem facile se et uirtutem suam tenebit et cognoscet et erit plena et perfecta in christo id est spiritalis quid est autem quod faciat similitudinem intelligentiae et decipiat tamen sensum qui non est nisi in mundanis et in materie quam graeci uocant carnalibus enim et foraminibus et sentiendi uirtutibus quasi quidam intellectus nascitur fallax et multiplici fuco decipiens integram intelligentiam et laedens quodam modo per imagines ueritatem cum sit igitur animae naturale ut intelligendi quidem potens sit intelligentia tamen facile labi et cadere in uicinam uirtutem possit atque imaginem intelligendi id est sensum qui in mundo ex natura totus est ut hoc caperet neque aliquando caperetur opera dei et uoluntate mundus factus est et omnia composita sunt in materia quibus anima detenta cognosceret et qui sunt sensus et quantum ualeant dataque lex a deo est et monitiones ut cognosceretur deus et cognosceretur quod dei non est sed tantum uictae animae sensualibus potentiis nihil nisi mundum materiam et carnem et corpus in sensu haberent et haec uera sola crederent neque idoneae essent ad uincenda et rumpenda uincula quae animam continerent dei potentia et uoluntate ut eas liberaret a sensibus et a fallaci mundo misit filium suum dominum nostrum saluatorem christum spiritum sanctum uti misterio patefacto doceret primum quid pater esset deinde quid esset spiritus et quid spiritaliter uiuere et quid anima sequeretur et quid esset alienum sicuti docui haec est enim uirtus christiani discernere ista et separare quae sunt aeterna quae mortalia quae ad perniciem ducant quae ad salutem ergo misterio quod hic impleuit et carne et cruce et morte et resurrectione subuentum est animis etsi in christo fides sumatur ille suscipit huiusmodi animas et adiuuat et liberat christum enim credere et in christum fidem sumere iam spiritaliter sentire et iam tolli a desideriis carnalibus et materialibus et ex hoc ueluti cognatio intelligendi nos iungit et sociat christo et dum christo sociauerit inquit et deo per christum enim deo iungimur neque spes ulla salutis nostrae nisi christum credere hoc est spiritaliter iam sentire et capere sensum et mundi et materiae motibus non exagitari quibus omnibus homo totus in spiritu uero est et ex hoc iam in christo est uita cum autem in christo uita est iam misterio acto a christo recipimur et per christum in numerum filiorum suscipimur a deo spiritales facti ut nos quoque de mundo resurgamus et de morte per dei uoluntatem sed in christo tamen hoc enim et nunc et saepe et ubique praecipitur ut in christo tota sit uita nostra tota spes totus intelligendi labor omnis enim ratio aeternitatis nostrae et gloriae et saluationis et christus est et in christo est si proiicientes omnia spiritaliterque sentientes separemus a nobis mundanas cogitationes mundanos affectus carnalia quodammodo desideria carnales dignitates carnales potestates et mundi etiam uelle potentias uel dignitates omne enim quidquid mundanum est licet coeleste sit in mundo etiam uel aetherium uel quodlibet aliud diuinum nominatur secundum mundum et aeternum sed secundum mundum tamen neque diuinum est neque aeternum est etenim materiale et quicquid materiale est et temporale est et caducum et corruptibile ergo si omissis omnibus mundanis sicuti dixi in christo tota intelligentia sit et de christo tota intelligentia nostra sit et propterea per christum de deo unde spiritales ut dixi facti resurgimus et deo per christum iungimur fitque per omnia plenitudo quae plenitudo nihil aliud est quam quod omne quod eius est ipsius sit unde cum