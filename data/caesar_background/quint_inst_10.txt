plenior quo tensior hoc tenuis et acuta magis est sic ima uim non habet summa rumpi periclitatur mediis ergo utendum sonis hique tum augenda intentione excitandi tum summittenda sunt temperandi xliii nam prima est obseruatio recte pronuntiandi aequalitas ne sermo subsultet inparibus spatiis ac sonis miscens longa breuibus grauia acutis elata summissis et inaequalitate horum omnium sicut pedum claudicet secunda uarietas quod solum est pronuntiatio xliu ac ne quis pugnare inter se putet aequalitatem et uarietatem cum illi uirtuti contrarium uitium sit inaequalitas huic quae dicitur monoeideia quasi quidam unus aspectus ars porro uariandi cum gratiam praebet ac renouat aures tum dicentem ipsa laboris mutatione reficit ut standi ambulandi sedendi iacendi uices sunt nihilque eorum pati unum diu possumus xlu illud uero maximum sed id paulo post tractabimus quod secundum rationem rerum de quibus dicimus animorumque habitus conformanda uox est ne ab oratione discordet uitemus igitur illam quae graece monotonia uocatur una quaedam spiritus ac soni intentio non solum ne dicamus omnia clamose quod insanum est aut intra loquendi modum quod motu caret aut summisso murmure quo etiam debilitatur omnis intentio sed ut in isdem partibus isdemque adfectibus sint tamen quaedam non ita magnae uocis declinationes prout aut uerborum dignitas aut sententiarum natura aut depositio aut inceptio aut transitus postulabit xlui ut qui singulis pinxerunt coloribus alia tamen eminentiora alia reductiora fecerunt sine quo ne membris quidem suas lineas dedissent xluii proponamus enim nobis illud ciceronis in oratione nobilissima pro milone principium nonne ad singulas paene distinctiones quamuis in eadem facie tamen quasi uultus mutandus est etsi uereor iudices ne turpe sit pro fortissimo uiro dicere incipientem timere xluiii etiam si est toto proposito contractum atque summissum quia et exordium est et solliciti exordium tamen fuerit necesse est aliquid plenius et erectius dum dicit pro fortissimo uiro quam cum etsi uereor et turpe sit et timere xlix iam secunda respiratio increscat oportet et naturali quodam conatu quo minus pauide dicimus quae secuntur et quod magnitudo animi milonis ostenditur minimeque deceat cum titus annius ipse magis de rei publicae salute quam de sua perturbetur deinde quasi obiurgatio sui est me ad eius causam parem animi magnitudinem adferre non posse l tum inuidiosiora tamen haec noui iudicii noua forma terret oculos illa uero iam paene apertis ut aiunt tibiis qui quocumque inciderunt consuetudinem fori et pristinum morem iudiciorum requirunt nam sequens latum etiam atque fusum est non enim corona consessus uester cinctus est ut solebat li quod notaui ut appareret non solum in membris causae sed etiam in articulis esse aliquam pronuntiandi uarietatem sine qua nihil neque maius neque minus est uox autem ultra uires urgenda non est nam et suffocata saepe et maiore nisu minus clara est et interim elisa in illum sonum erumpit cui graeci nomen a gallorum inmaturo cantu dederunt lii nec uolubilitate nimia confundenda quae dicimus qua et distinctio perit et adfectus et nonnumquam etiam uerba aliqua sui parte fraudantur cui contrarium est uitium nimiae tarditatis nam et difficultatem inueniendi fatetur et segnitia soluit animos et in quo est aliquid temporibus praefinitis aquam perdit promptum sit os non praeceps moderatum non lentum liii spiritus quoque nec crebro receptus concidat sententiam nec eo usque trahatur donec deficiat nam et deformis est consumpti illius sonus et respiratio sub aqua diu pressi similis et receptus longior et non oportunus ut qui fiat non ubi uolumus sed ubi necesse est quare longiorem dicturis perihodon colligendus est spiritus ita tamen ut id neque diu neque cum sono faciamus neque omnino ut manifestum sit reliquis partibus optime inter iuncturas sermonis reuocabitur liu exercendus autem est ut sit quam longissimus quod demosthenes ut efficeret scandens in aduersum continuabat quam posset plurimos uersus idem quo facilius uerba ore libero exprimeret calculos lingua uoluens dicere domi solebat lu est interim et longus et plenus et clarus satis spiritus non tamen firmae intentionis ideoque tremulus ut corpora quae aspectu integra neruis parum sustinentur id brasmon graeci uocant sunt qui spiritum cum stridore per raritatem dentium non recipiunt sed resorbent sunt qui crebro anhelitu et introrsum etiam clare sonante imitentur iumenta onere et iugo laborantia lui quod adfectant quoque tamquam inuentionis copia urgeantur maiorque uis eloquentiae ingruat quam quae emitti faucibus possit est aliis concursus oris et cum uerbis suis conluctatio iam tussire et exspuere crebro et ab imo pulmone pituitam trochleis adducere et oris umore proximos spargere et maiorem partem spiritus in loquendo per nares effundere etiam si non utique uocis sunt uitia quia tamen propter uocem accidunt potissimum huic loco subiciantur luii sed quodcumque ex his uitium magis tulerim quam quo nunc maxime laboratur in causis omnibus scholisque cantandi quod inutilius sit an foedius nescio quid enim minus oratori conuenit quam modulatio scaenica et nonnumquam ebriorum aut comisantium licentiae similis luiii quid uero mouendis adfectibus contrarium magis quam cum dolendum irascendum indignandum commiserandum sit non solum ab his adfectibus in quos inducendus est iudex recedere sed ipsam fori sanctitatem ludorum talarium licentia soluere nam cicero illos ex licia et caria rhetoras paene cantare in epilogis dixit nos etiam cantandi seueriorem paulo modum excessimus lix quisquamne non dico de homicidio sacrilegio parricidio sed de calculis certe atque rationibus quisquam denique ut semel finiam in lite cantat quod si omnino recipiendum est nihil causae est cur non illam uocis modulationem fidibus ac tibiis immo mehercule quod est huic deformitati propius cimbalis adiuuemus lx facimus tamen hoc libenter nam nec cuiquam sunt iniucunda quae cantant ipsi et laboris in hoc quam in agendo minus est et sunt quidam qui secundum alia uitae uitia etiam hac ubique audiendi quod aures mulceat uoluptate ducantur quid ergo non et cicero dicit esse aliquem in oratione cantum obscuriorem et hoc quodam naturali initio uenit ostendam non multo post ubi et quatenus recipiendus sit hic flexus et cantus quidem sed quod plerique intellegere nolunt obscurior lxi iam enim tempus est dicendi quae sit apta pronuntiatio quae certe ea est quae iis de quibus dicimus accommodatur quod quidem maxima ex parte praestant ipsi motus animorum sonatque uox ut feritur sed cum sint alii ueri adfectus alii ficti et imitati ueri naturaliter erumpunt ut dolentium irascentium indignantium sed carent arte ideoque sunt disciplina et ratione formandi lxii contra qui effinguntur imitatione artem habent sed hi carent natura ideoque in iis primum est bene adfici et concipere imagines rerum et tamquam ueris moueri sic uelut media uox quem habitum a nostris acceperit hunc iudicum animis dabit est enim mentis index ac totidem quot illa mutationes habet lxiii itaque laetis in rebus plena et simplex et ipsa quodam modo hilaris fluit at in certamine erecta totis uiribus et uelut omnibus neruis intenditur atrox in ira et aspera ac densa et respiratione crebra neque enim potest esse longus spiritus cum immoderate effunditur paulum in inuidia facienda lentior quia non fere ad hanc nisi inferiores confugiunt at in blandiendo fatendo satisfaciendo rogando lenis et summissa lxiu suadentium et monentium et pollicentium et consolantium grauis in metu et uerecundia contracta adhortationibus fortis disputationibus teres miseratione flexa et flebilis et consulto quasi obscurior at in egressionibus fusa et securae claritatis in expositione ac sermonibus recta et inter acutum sonum et grauem media lxu attollitur autem concitatis adfectibus compositis descendit pro utriusque rei modo altius uel inferius quid autem quisque in dicendo postulet locus paulum differam ut de gestu prius dicam qui et ipse uoci consentit et animo cum ea simul paret is quantum habeat in oratore momenti satis uel ex eo patet quod pleraque etiam citra uerba significat lxui quippe non manus solum sed nutus etiam declarant nostram uoluntatem et in mutis pro sermone sunt et saltatio frequenter sine uoce intellegitur atque adficit et ex uultu ingressuque perspicitur habitus animorum et animalium quoque sermone carentium ira laetitia adulatio et oculis et quibusdam aliis corporis signis deprenditur lxuii nec mirum si ista quae tamen in aliquo posita sunt motu tantum in animis ualent cum pictura tacens opus et habitus semper eiusdem sic in intimos penetret adfectus ut ipsam uim dicendi nonnumquam superare uideatur contra si gestus ac uultus ab oratione dissentiat tristia dicamus hilares adfirmemus aliqua renuentes non auctoritas modo uerbis sed etiam fides desit decor quoque a gestu atque motu uenit lxuiii ideoque demosthenes grande quoddam intuens speculum componere actionem solebat adeo quamuis fulgor ille sinistras imagines reddat suis demum oculis credidit quod efficeret praecipuum uero in actione sicut in corpore ipso caput est cum ad illum de quo dixi decorem tum etiam ad significationem lxix decoris illa sunt ut sit primo rectum et secundum naturam nam et deiecto humilitas et supino adrogantia et in latus inclinato languor et praeduro ac rigente barbaria quaedam mentis ostenditur tum accipiat aptos ex ipsa actione motus ut cum gestu concordet et manibus ac lateribus obsequatur lxx aspectus enim semper eodem uertitur quo gestus exceptis quae aut damnare aut concedere aut a nobis remouere oportebit ut idem illud uultu uideamur auersari manu repellere di talem auertite pestem haud equidem tali me dignor honore significat uero plurimis modis lxxi nam praeter adnuendi renuendi confirmandique motus sunt et uerecundiae et dubitationis et admirationis et indignationis noti et communes omnibus solo tamen eo facere gestum scaenici quoque doctores uitiosum putauerunt etiam frequens eius nutus non caret uitio adeo iactare id et comas excutientem rotare fanaticum est lxxii dominatur autem maxime uultus hoc supplices hoc minaces hoc blandi hoc tristes hoc hilares hoc erecti hoc summissi sumus hoc pendent homines hunc intuentur hic spectatur etiam antequam dicimus hoc quosdam amamus hoc odimus hoc plurima intellegimus hic est saepe pro omnibus uerbis lxxiii itaque in iis quae ad scaenam componuntur fabulis artifices pronuntiandi a personis quoque adfectus mutuantur ut sit arope in tragoedia tristis atrox medea attonitus aiax truculentus hercules lxxiu in comoediis uero praeter aliam obseruationem qua serui lenones parasiti rustici milites meretriculae ancillae senes austeri ac mites iuuenes seueri ac luxuriosi matronae puellae inter se discernuntur pater ille cuius praecipuae partes sunt quia interim concitatus interim lenis est altero erecto altero composito est supercilio atque id ostendere maxime latus actoribus moris est quod cum iis quas agunt partibus congruat lxxu sed in ipso uultu plurimum ualent oculi per quos maxime animus emanat ut citra motum quoque et hilaritate enitescant et tristitiae quoddam nubilum ducant quin etiam lacrimas iis natura mentis indices dedit quae aut erumpunt dolore aut laetitia manant motu uero intenti remissi superbi torui mites asperi fiunt quae ut actus poposcerit fingentur lxxui rigidi uero et extenti aut languidi et torpentes aut stupentes aut lasciui et mobiles et natantes et quadam uoluptate suffusi aut limi et ut sic dicam uenerii aut poscentes aliquid pollicentesue numquam esse debebunt nam opertos compressosue eos in dicendo quis nisi plane rudis aut stultus habeat lxxuii et ad haec omnia exprimenda in palpebris etiam et in genis est quoddam deseruiens iis ministerium lxxuiii multum et superciliis agitur nam et oculos formant aliquatenus et fronti imperant his contrahitur attollitur remittitur ut una res in ea plus ualeat sanguis ille qui mentis habitu mouetur et cum infirmam uerecundia cutem accipit effunditur in ruborem cum metu refugit abit omnis et pallore frigescit temperatus medium quoddam serenum efficit lxxix uitium in superciliis si aut inmota sunt omnino aut nimium mobilia aut inaequalitate ut modo de persona comica dixeram dissident aut contra id quod dicimus finguntur ira enim contractis tristitia deductis hilaritas remissis ostenditur adnuendi quoque et renuendi ratione demittuntur aut adleuantur lxxx naribus labrisque non fere quicquam decenter ostendimus tametsi derisus contemptus fastidium significari solet nam et corrugare nares ut horatius ait et inflare et mouere et digito inquietare et inpulso subito spiritu excutere et diducere saepius et plana manu resupinare indecorum est cum emunctio etiam frequentior non sine causa reprendatur lxxxi labra et porriguntur male et scinduntur et adstringuntur et diducuntur et dentes nudant et in latus ac paene ad aurem trahuntur et uelut quodam fastidio replicantur et pendent et uocem tantum altera parte dimittunt lambere quoque ea et mordere deforme est cum etiam in efficiendis uerbis modicus eorum esse debeat motus ore enim magis quam labris loquendum est lxxxii ceruicem rectam oportet esse non rigidam aut supinam collum diuersa quidem sed pari deformitate et contrahitur et tenditur sed tenso subest et labor tenuaturque uox ac fatigatur adfixum pectori mentum minus claram et quasi latiorem presso gutture facit lxxxiii umerorum raro decens adleuatio atque contractio est breuiatur enim ceruix et gestum quendam humilem atque seruilem et quasi fraudulentum facit cum se in habitum adulationis admirationis metus fingunt lxxxiu bracchii moderata proiectio remissis umeris atque explicantibus se in proferenda manu digitis continuos et decurrentis locos maxime decet at cum speciosius quid uberiusque dicendum est ut illud saxa atque solitudines uoci respondent exspatiatur in latus et ipsa quodam modo se cum gestu fundit oratio lxxxu manus uero sine quibus trunca esset actio ac debilis uix dici potest quot motus habeant cum paene ipsam uerborum copiam persequantur nam ceterae partes loquentem adiuuant hae prope est ut dicam ipsae locuntur lxxxui an non his poscimus pollicemur uocamus dimittimus minamur supplicamus abominamur timemus interrogamus negamus gaudium tristitiam dubitationem confessionem paenitentiam modum copiam numerum tempus ostendimus lxxxuii non eaedem concitant inhibent supplicant probant admirantur uerecundantur non in demonstrandis locis atque personis aduerbiorum atque pronominum optinent uicem ut in tanta per omnis gentes nationesque linguae diuersitate hic mihi omnium hominum communis sermo uideatur lxxxuiii et hi quidem de quibus sum locutus cum ipsis uocibus naturaliter exeunt gestus alii sunt qui res imitatione significant ut si aegrum temptantis uenas medici similitudine aut citharoedum formatis ad modum percutientis neruos manibus ostendas quod est genus quam longissime in actione fugiendum lxxxix abesse enim plurimum a saltatore debet orator ut sit gestus ad sensus magis quam ad uerba accommodatus quod etiam histrionibus paulo grauioribus facere moris fuit ergo ut ad se manum referre cum de se ipso loquatur et in eum quem demonstret intendere et aliqua his similia permiserim ita non effingere status quosdam et quidquid dicet ostendere xc neque id in manibus solum sed in omni gestu ac uoce seruandum est non enim aut in illa perihodo stetit soleatus praetor populi romani inclinatio incumbentis in mulierculam uerris effingenda est aut in illa caedebatur in medio foro messanae motus laterum qualis esse ad uerbera solet torquendus aut uox qualis dolori exprimitur eruenda cum mihi comoedi quoque pessime facere uideantur quod etiam si iuuenem agant cum tamen in expositione aut senis sermo ut in hidriae prologo aut mulieris ut in georgo incidit tremula uel effeminata uoce pronuntiant xci adeo in illis quoque est aliqua uitiosa imitatio quorum ars omnis constat imitatione xcii est autem gestus ille maxime communis quo medius digitus in pollicem contrahitur explicitis tribus et principiis utilis cum leni in utramque partem motu modice prolatus simul capite atque umeris sensim ad id quo manus feratur obsecundantibus et in narrando certus sed tum paulo productior et in exprobrando et coarguendo acer atque instans longius enim partibus iis et liberius exseritur xciii uitiose uero idem sinistrum quasi umerum petens in latus agi solet quamquam adhuc peius aliqui transuersum bracchium proferunt et cubito pronuntiant duo quoque medii sub pollicem ueniunt et est hic adhuc priore gestus instantior principio et narrationi non commodatus xciu at cum tres contracti pollice premuntur tum