portarentur petulantes ante omnes et celtae quorum ea tempestate confidentia creuerat ultra modum augebantur autem caerimoniarum ritus inmodice cum inpensarum amplitudine antehac inusitata et graui et quisque cum inpraepedite liceret scientiam uaticinandi professus iuxta imperitus et docilis sine fine uel praestitutis ordinibus oraculorum permittebantur scitari responsa et extispicia non numquam futura pandentia oscinumque et auguriorum et ominum fides si reperiri usquam posset affectata uarietate quaerebatur haecque dum ita procedunt more pacis multorum curiosior iulianus nouam consilii uiam ingressus est uenas fatidicas castalii recludere cogitans fontis quem obstruxisse caesar dicitur hadrianus mole saxorum ingenti ueritus ne ut ipse praecinentibus aquis capessendam rem publicam conperit etiam alii similia docerentur ac statim circumhumata corpora statuit exinde transferri eo ritu quo athenienses insulam purgauerant delon xiii eodem tempore diem undecimum kalendarum nouembrium amplissimum daphnaei apollinis fanum quod epiphanes antiochus rex ille condidit iracundus et saeuus et simulacrum in eo olimpiaci iouis imitamenti aequiperans magnitudinem subita ui flammarum exustum est quo tam atroci casu repente consumpto ad id usque imperatorem ira prouexit ut quaestiones agitari iuberet solito acriores et maiorem ecclesiam antiochiae claudi suspicabatur enim id christianos egisse stimulatos inuidia quod idem templum inuiti uidebant ambitioso circumdari peristilio ferebatur autem licet rumore leuissimo hac ex causa conflagrasse delubrum quod asclepiades philosophus cuius in actibus magnenti meminimus cum uisendi gratia iuliani peregre ad id suburbanum uenisset deae caelestis argenteum breue figmentum quocumque ibat secum solitus efferre ante pedes statuit simulacri sublimes accensisque cereis ex usu cessit unde medietate noctis emensa cum nec adesse quisquam potuit nec iuuare uolitantes scintillae adhaesere materiis uetustissimis ignesque aridis nutrimentis erecti omne quicquid contingi potuit licet ardua discretum celsitudine concremarunt eo anno sidere etiam tum instante brumali quarum incessit inopia metuenda ut et riui cassescerent quidam et fontes antehac aquarum copiosis pulsibus abundantes sed in integrum postea restituti sunt et quartum nonas decembres uergente in uesperam die reliqua nicomedia conlapsa est terrae motu itidemque nicaeae portio non mediocris xiu quae tametsi maestitiam sollicito incuterent principi residua tamen non contemnebat urgentia dum pugnandi tempus ei ueniret optatum inter praecipua tamen et seria illud agere superfluum uidebatur quod nulla probabili ratione suscepta popularitatis amore uilitati studebat uenalium rerum quae non numquam secus quam conuenit ordinata inopiam gignere solet et famem et antiochensi ordine id tunc fieri cum ille iuberet non posse aperte monstrante nusquam a proposito declinabat galli similis fratris licet incruentus quocirca in eos deinceps saeuiens ut obtrectatores et contumaces uolumen conposuit inuectiuum quod antiochense uel misopogonem appellauit probra ciuitatis infensa mente dinumerans addensque ueritati conplura post quae multa in se facete dicta conperiens coactus dissimulare pro tempore ira sufflabatur interna ridebatur enim ut cercops homo breuis humeros extentans angustos et barbam prae se ferens hircinam grandiaque incedens tamquam oti frater et ephialtis quorum proceritatem homerus in inmensum tollit itidemque uictimarius pro sacricola dicebatur ad crebritatem hostiarum alludentibus multis et culpabatur hinc oportune cum ostentationis gratia uehens licenter pro sacerdotibus sacra stipatusque mulierculis litabat et quamquam his paribusque de causis indignaretur tacens tamen motumque in animi retinens potestate sollemnia celebrabat denique praestituto feriarum die casium montem ascendit nemorosum et tereti ambitu in sublime porrectum unde secundis galliciniis uidetur primo solis exortus cumque ioui faceret rem diuinam repente conspexit quendam humi prostratum supplici uoce uitam precantem et ueniam interrogantique ei qui esset responsum est praesidalem esse theodotum hierapolitanum qui profectum a ciuitate sua constantium inter honoratos deducens adulando deformiter tamquam futurum sine dubietate uictorem orabat lacrimas fingens et gemitum ut iuliani ad eos mitteret caput perduellis ingrati specie illa qua magnenti circumlatum meminerat membrum quibus auditis accepi inquit olim hoc dictum imperator relatione multorum sed abi securus ad lares exutus omni metu clementia principis qui ut prudens definiuit inimicorum minuere numerum augereque amicorum sponte sua contendit ac libens exin sacrorum perfecto ritu digresso offeruntur rectoris aegipti scripta apim bouem operosa quaesitum industria tamen post tempus inueniri potuisse firmantis quod ut earum regionum existimant incolae faustum et ubertatem frugum diuersaque indicat bona super qua re pauca conueniet expediri inter animalia antiquis obseruationibus consecrata mneuis et apis sunt notiora mneuis soli sacratur super quo nihil dicitur memorabile sequens lunae est enim apis bos diuersis genitalium notarum figuris expressus maximeque omnium corniculantis lunae specie latere dextro insignis qui cum post uiuendi spatium praestitutum sacro fonte inmersus e uita abierit nec enim ultra eum trahere licet aetatem quam secreta librorum praescribit auctoritas misticorum necatur choragio pari bos femina quae ei inuenta cum notis certis offertur quo perempto alter cum publico quaeritur luctu et si omnibus signis consummatus reperiri potuerit ducitur memphim urbem frequentem praesentiaque numinis aesculapii claram cumque initiante antistitum numero centum inductus in thalamum esse coeperit sacer coniecturis apertis signa rerum futurarum dicitur demonstrare et adeuntes quosdam indiciis auerti uidetur obliquis ut offerentem cibum aliquando germanicum caesarem sicut lectum est auersatus portenderat paulo post euentura xu strictim itaque quoniam tempus uidetur hoc flagitare res aegiptiacae tangantur quarum notitiam in actibus hadriani et seueri principum digessimus late uisa pleraque narrantes aegiptiam gentem omnium uetustissimam nisi quod super antiquitate certat cum scithis a meridiali latere sirtes maiores et phicus promuntorium et borion et garamantes nationesque uariae claudunt qua orientem e regione prospicit elephantinen et meroen urbes aethiopum et catadupos rubrumque pelagus et scenitas praetenditur arabas quos sarracenos nunc appellamus septentrioni supposita terrarum situ cohaeret inmenso unde exordium asia siriarumque prouinciae sumunt a uespera issiaco disiungitur mari quod quidam nominauere parthenium pauca itaque super beniuolo omnium flumine nilo quem aegiptum homerus appellat praestringi conueniet mox ostendendis aliis quae sunt in his regionibus admiranda origines fontium nili ut mihi quidem uideri solet sicut adhuc factum est posterae quoque ignorabunt aetates uerum quoniam fabulantes poetae uariantesque geographi in diuersa latentem notitiam scindunt opiniones eorum ueritati confines ut arbitror expediam paucis adfirmant aliqui phisicorum in subiectis septentrioni spatiis cum hiemes frigidae cuncta constringunt magnitudines niuium congelascere easque postea ui flagrantis sideris resolutas fluxis umoribus nubes efficere grauidas quae in meridianam plagam etesiis flantibus pulsae expressaeque tepore nimio incrementa ubertim suggerere nilo creduntur ex aethiopicis imbribus qui abundantes in tractibus illis per aestus torridos cadere memorantur exundationes eius erigi anni temporibus adserunt alii praestitutis quod utrumque dissonare uidetur a ueritate imbres enim apud aethiopas aut numquam aut per interualla temporum longa cadere memorantur opinio est celebrior alia quod spirantibus prodromis perque dies quadraginta et quinque etesiarum continuis flatibus repellentibus eius meatum uelocitate cohibita superfusis fluctibus intumescit et reluctante spiritu controuerso adulescens in maius hinc ui reuerberante uentorum inde urgente cursu uenarum perennium progrediens in sublime tegit omnia et humo suppressa per supina camporum speciem exhibet maris rex autem iuba punicorum confisus textu librorum a monte quodam oriri eum exponit qui situs in mauritania despectat oceanum hisque indiciis hoc proditum ait quod pisces et herbae et beluae similes per eas paludes gignuntur aethiopiae autem partes praetermeans nilus nominum diuersitate decursa quae ei orbem peragranti nationes indidere conplures aestuans inundatione ditissima ad cataractas id est praeruptos scopulos uenit e quibus praecipitans ruit potius quam fluit unde atos olim accolas usu aurium fragore adsiduo deminuto necessitas uertere solum ad quietiora coegit exinde lenius means per ostia septem quorum singula perpetuorum amnium usum et faciem praebent nullis per aegiptum aquis externis adiutus eiectatur et praeter amnis plurimos ex alueo deriuatos auctore cadentesque in suppares eius septem nauigabiles sunt et undosi quibus subiecta uocabula ueteres indiderunt heracleoticus sebenniticus bolbiticus pathmiticus mendesius taniticus et pelusiacus oriens autem inde ut dictum est propellitur e paludibus ad usque cataractas insulasque efficit plures quarum aliquae ita porrectis aquis dicuntur extentae ut singulas aegre tertio die relinquat inter quas duae sunt clarae meroe et delta a triquetrae litterae forma hoc uocabulo signatius appellata cum autem sol per cancri sidus coeperit uehi augescens ad usque transitum eius in libram diebusque centum sublatius fluens minuitur postea et mitigatis ponderibus aquarum nauibus antea peruios equitabiles campos ostendit abunde itaque luxurians ita est noxius ut infructuosus si uenerit parcior gurgitum enim nimietate umectans diutius terras culturas moratur agrorum paruitate autem minatur steriles segetes eumque nemo aliquando extolli cubitis altius sedecim possessor optauit et si inciderit moderatius aliquotiens iactae sementes in liquore pinguis cespitis cum augmento fere septuagesimo renascuntur solusque fluminum auras nullas inspirat exuberat aegiptus etiam pecudibus multis inter quas terrestres sunt et aquatiles aliae quae humi et in humoribus uiuunt unde amphibioi nominantur et in aridis quidem capreoli uescuntur et bubali et spinturnicia omni deformitate ridicula aliaque monstra quae enumerare non refert inter aquatiles autem bestias crocodilus ubique per eos tractus abundat exitiale quadrupes malum adsuetum elementis ambobus lingua carens maxillam superiorem commouens solum ordine dentium pectinato perniciosis morsibus quicquid contigerit pertinaciter petens per oua edens fetus anserinis similia utque armatus est unguibus si haberet etiam pollices ad euertendas quoque naues sufficeret uiribus magnis ad cubitorum enim longitudinem octodecim interdum extentus noctibus quiescens per undas diebus humi uersatur confidentia cutis quam ita ualidam gerit ut eius terga cataphracta uix tormentorum ictibus perforentur et saeuientes semper eaedem ferae quasi pacto foedere quodam castrensi per septem caerimoniosos dies mitescunt ab omni saeuitia desciscentes quibus sacerdotes memphi natales celebrant nili praeter eos autem qui fortuita pereunt morte alii dirumpuntur suffossis aluis mollibus serratis ferarum dorsualibus cristis quas delphinis similes nutrit fluuius ante dictus alii exitio intereunt tali trochilus auicula breuis dum escarum minutias captat circa cubantem feram uolitans blande genasque eius inritatius titillando peruenit ad usque ipsam uiciniam gutturis quod factum contuens enhidrus ichneumonis genus oris aditum penetrat alite praeuia patefactum et populato uentre uitalibus dilancinatis erumpit audax tamen crocodilus monstrum fugacibus ubi audacem senserit timidissimum et in terra acutius cernens per quattuor menses hibernos nullo uesci dicitur cibo hippopotami quoque generantur in illis partibus ultra animalia cuncta ratione carentia sagacissimi ad speciem equorum bifidas habentes ungulas caudasque breues quorum sollertiae duo interim ostendere documenta sufficiet inter arundines celsas et squalentes nimia densitate haec belua cubilibus positis otium peruigili studio circumspectat laxataque copia ad segetes depascendas egreditur cumque iam coeperit redire distenta auersis uestigiis distinguit tramites multos ne unius plani itineris lineas insidiatores secuti repertum sine difficultate confodiant item cum auiditate nimia extuberato uentre pigrescit super calamos recens exsectos femora conuoluit et crura ut pedibus uulneratis cruor egestus sagina distentum faciat leuem et partes saucias caeno oblinit quam diu in cicatrices conueniant plagae has monstruosas antehac raritates in beluis in aedilitate scauri uidit romanus populus primitus patris illius scauri quem defendens tullius imperat sardis ut de familia nobili ipsi quoque cum orbis terrarum auctoritate sentirent et per aetates exinde plures saepe huc ducti nunc inueniri nusquam possunt ut coniectantes regionum incolae dicunt insectantis multitudinis taedio ad blemmias migrasse conpulsi inter aegiptias alites quarum uarietas nullo conprehendi numero potest ibis sacra est et amabilis et innocua ideo quod nidulis suis ad cibum suggerens oua serpentum efficit ut rarescant mortiferae pestes absumptae occurrunt eaedem uolucres pinnatis agminibus anguium qui ex arabicis emergunt paludibus uenena malignantes eosque antequam finibus suis excedunt proeliis superatos aeriis uorant quas aues per rostra edere fetus accepimus serpentes quoque aegiptus alit innumeras ultra omnem perniciem saeuientes basiliscos et amphisbaenas et scitalas et acontias et dipsadas et uiperas aliasque conplures quas omnes magnitudine et decore aspis facile supereminens numquam sponte sua fluenta egreditur nili multa in illis tractibus pretium est operae maximum cernere e quibus pauca conueniet explicari templa ubique molibus magnis exstructa piramides ad miracula septem prouectae quarum diuturnas surgendi difficultates scriptor herodotus docet ultra omnem omnino altitudinem quae humana manu confici potest erectae sunt turres ab imo latissimae in summitates acutissimas desinentes quae figura apud geometras ideo sic appellatur quod ad ignis speciem tou piros ut nos dicimus extenuatur in conum quarum magnitudo quoniam in celsitudinem nimiam scandens gracilescit paulatim umbras quoque mechanica ratione consumit sunt et siringes subterranei quidam et flexuosi secessus quos ut fertur periti rituum uetustorum aduentare diluuium praescii metuentesque ne caerimoniarum oblitteraretur memoria penitus operosis digestos fodinis per loca diuersa struxerunt et excisis parietibus uolucrum ferarumque genera multa sculpserunt et animalium species innumeras multas quas hierographicas litteras appellarunt dein siene in qua solstitii tempore quo sol aestiuum cursum extendit recta omnia ambientes radii excedere ipsis corporibus umbras non sinunt inde si stipitem quisquam fixerit rectum uel hominem aut arborem uiderit stantem circa lineamentorum ipsas extremitates contemplabitur umbras absumi sicut apud meroen aethiopiae partem aequinoctiali circulo proximam dicitur euenire ubi per nonaginta dies umbrae nostris in contrarium cadunt unde antiscios eius incolas uocant quae quoniam miracula multa sunt opusculi nostri propositum excedentia ad ingenia celsa paramus pauca super prouinciis narraturi xui tres prouincias aegiptus fertur habuisse temporibus priscis aegiptum ipsam et thebaidem et libiam quibus duas adiecit posteritas ab aegipto augustamnicam et pentapolim a libia sicciore disparatam igitur thebais multas inter urbes clariores aliis hermopolim habet et copton et antinou quam hadrianus in honorem antinoi ephebi condidit sui hecatompilos enim thebas nemo ignorat in augustamnica pelusium est oppidum nobile quod peleus achillis pater dicitur condidisse lustrari deorum monitu iussus in lacu qui eiusdem ciuitatis adluit moenia cum post interfectum fratrem nomine phocum horrendis furiarum imaginibus raptaretur et cassium ubi pompei sepulcrum est magni et ostracine et rhinocorura in pentapoli libia cirene est posita urbs antiqua sed deserta quam spartanus condidit battus et ptolomais et arsinoe eademque teuchira et darnis et berenice quas hesperidas appellant in sicciore uero libia paraetonion et chaerecla et neapolis inter municipia pauca et breuia aegiptus ipsa quae iam inde uti romano imperio iuncta est regitur a praefectis exceptis minoribus multis athribi et oxirincho et thmui et memphi maximis urbibus nitet alexandria enim uertex omnium est ciuitatum quam multa nobilitant et magnificentia conditoris altissimi et architecti sollertia dinocratis qui cum ampla moenia fundaret et pulchra paenuria calcis ad momentum parum repertae omnes ambitus lineales farina respersit quod ciuitatem post haec alimentorum uberi copia circumfluere fortuito monstrauit inibi aurae salubriter spirantes aer tranquillus et clemens atque ut periculum docuit per uarias collectum aetates nullo paene die incolentes hanc ciuitatem solem serenum non uident hoc litus cum fallacibus et insidiosis accessibus adfligeret antehac nauigantes discriminibus plurimis excogitauit in portu cleopatra turrim excelsam quae pharos a loco ipso cognominatur praelucendi nauibus nocturna suggerens ministeria cum quondam ex parthenio pelago uenientes uel libico per pandas oras et patulas montium nullas speculas uel collium signa cernentes harenarum inlisae glutinosae mollitiae frangerentur haec eadem regina heptastadium sicut uix credenda celeritate ita magnitudine mira construxit ob causam notam et necessariam insula pharos ubi protea cum phocarum gregibus diuersatum homerus fabulatur inflatius a ciuitatis litore mille passibus disparata rhodiorum erat obnoxia uectigali quod cum in die quodam nimium quantum petituri uenissent femina callida semper in fraudes sollemnium specie feriarum isdem publicanis secum ad suburbana perductis opus iusserat inrequietis laboribus consummari et septem diebus totidem stadia molibus iactis in mare solo propinquanti terrae sunt uindicata quo cum uehiculo ingressa errare ait rhodios insularum non continentis portorium flagitantes his accedunt altis sufflata fastigiis templa inter quae eminet serapeum quod licet minuatur exilitate uerborum atriis tamen columnariis amplissimis et spirantibus signorum figmentis et reliqua operum multitudine ita est exornatum ut post capitolium quo se uenerabilis roma in aeternum attollit nihil orbis terrarum ambitiosius cernat in quo bibliothecae fuerunt inaestimabiles et loquitur monumentorum ueterum concinens fides septingenta uoluminum milia ptolomaeis regibus uigiliis intentis conposita bello alexandrino dum diripitur ciuitas sub dictatore caesare conflagrasse canopus inde duodecimo disiungitur lapide quem ut priscae memoriae