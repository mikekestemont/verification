errant a fame nostrae innocentes ferae inanes uillae sunt et deserta horrea in ruinam procumbunt nullus inuersis aratro glebis campus nitet nullum solum opere renouatur iam et in sequentem annum famem timeo redite in domos uestras uidebitis noxios focos et ignes tabo cadauerum extinctos et tecta mortibus grauia cum maxime inferimus in tumulos ossa insepulta ducimus opertas exequias et ad sepulturam residua conferuntur et tandem cadauera igni permittimus ubi uero uniuersas familias fames extinxit quae pars maxima est inanes domus situm ducunt iacent relictae sine herede sarcinae inuenitur interim clusa domo conditus dominus si cuius mors famem euasit quem rimantes non inuenere proximi qui inter suos ultimus decessit quo uos mitto ipsam intuemini contionem unius deficientis speciem tota ciuitas habet cauum macie caput et conditos penitus oculos et laxam cutem nudos labris trementibus dentes rigentem uultum et destitutas genas et inanes faucium sinus prona ceruix tergum ossibus inaequale infernis imaginibus similes foeda etiam cadauera aut si quis talis non est confiteatur se usque ad saturitatem comedisse sua quisque consulat misera praecordia suum uentrem conscientia grauem dic nunc legate innocens sum quod ad illum diem ueni at ego propter te nocens sum quod ad illum diem uixi quae comparata nobis mala non delicatas lacrimas habent aliquem populum hostilis exercitus intra portas coegit solet uenire ultima obsessis inopia sed euerti certe licet uictor captiuum aut occidet aut pascet tormenta quidam piratarum tulerunt felices quibus contigit innocentia mors certe finis est nec saeuitia ultra fata procedit aut etiamsi quis adeo hominem exuit ut ibi poenam quaerat ubi sensus doloris non inueniat nempe tamen cadauera feris obiciet circumdati sunt quidam flammis ipsa tamen poena habuit sepulturam nos incendii cinerem perdidimus nostra etiam ruina tabuit nostra mala nunc latent non ignis defunctos cremauit non ferae lacerauerunt non aues attigerunt et tamen cadauera mortibus adnumerare non possumus citra spem conualescendi adflicti sumus immo etiam citra uotum grauior in dies facti paenitentia est pudet uitae lucem ac sidera intueri non audeo cotidie felices mortuos clamo et malae conscientiae facibus agitatus nihil fortunatius in aeterna sede utcumque compositis puto adeo mors placet iam etiam cibis nostris inuideo praeterita differo ipsa ex nimia cupiditate nocet habundantia desideratos diu cibos auide haurimus et lassam famem saturitate strangulamus morimur adhuc etiam frumento tuo atqui ceterae rei publicae partes quae sunt ad usum populi comparatae et leuiore cum damni sensu pereunt et facile remedium accipiunt cum reparari possit amissum opera restituam aerarium replebo naues arma reficiam hic uulnus altissime penetrat hic ipsa uitalia feriuntur ubi populus ruit ubi continuis funeribus omnis sexus atque aetas semel sternitur exhausta est ciuitas et desolatae domus triste florentis quondam fortunae indicium laxi muri quam multi in ciuitate nostra perierint quaeritis minima quidem portio est sed etiam ex hoc intellegi potest esurienti populo satis fuerunt plurimum tamen interest quomodo perierint felix pestilentia felix proeliorum strages denique omnis mors facilis fames aspera uitalia haurit praecordia carpit animi tormentum corporis tabes magistra peccandi durissima necessitatium deformissima malorum haec ad humile opus nobiles manus mittit haec alienis pedibus mendicantes prosternit haec saepe sociorum fidem fregit haec uenena populis publice dedit haec in parricidium pios egit adhuc tamen unum uidebatur remedium non expectare mortis diem et tabescentem cotidie spiritum superuenientibus malis subducere nam in fame nemo quidem mortibus inmunis est at non tua culpa fames coepit sed uulneratum iugulasti titubantem strauisti fumantem incendisti ne quid inique faciam diuidenda sunt mala primam famem fortunae inputo ultimam tibi moram tuam itineribus separo denique ex eo inopiam tibi obicio ex quo propter te tuli itaque caritas annonae rarum frumentum caedes ac direptio pecorum fuerint fortunae fuerint anni fuerint temporum aliam condicionem habent ciuium mortes et cadauerum dira laceratio et peiores inopia cibi haec fames iam tua est puta me nihil in praesentia dicere nisi hoc unum tardius quam potueras uenisti nondum tibi obicio duplicata tempora nec remensum totiens mare nec graues ancoras nondum tantam moram quanta legationi satis esset si innocentes essemus populum septem diebus perdidisses angustos humani spiritus terminos fames fecit morimur deficimus festina misericors omnes excipe auras etiamsi tota secundis flatibus uela tetenderint uenti tamen remis adiuua salutem publicam uehis spiritum populi tui reportas omnium nostrum in ista classe nauigant animae iuramus per tuum reditum effusi per gradus templorum uota suscipimus tendimus manus nam quas feriamus hostias non habemus quid spem publicam ad ancoras alligas non stat interim dies et plenis uelis mors uenit festina merita tua non conditores aequauerint non ipsi dii plus praestiterint tibi nos tibi liberos nostros tibi quicquid homini iocundum est tibi debemus quicquid uicinae ciuitati praestitisti non dico illa quae poteram puta caerulus imber in naues ruit classis inter fluctus latet nec inter canentes collisarum aquarum spumas uela dinoscimus egerit ex fundo harenas mare micant ignes intonat caelum scissis rudentibus tempestas sibilat denique sidus hibernum conditur tu tamen perseuera frumentum uehis nihil horum necesse est feliciter nauiganti festina quererer si naues commeatu tardasses dum uelocitatis ratio haberetur mallem accipere dimidium non delicati sumus non luxuriae quaeritur abundantia unde spiritum sustineamus unde mortem differamus in praesenti quantulumcumque si plus opus fuerit redibis siccae fauces sunt aeger anhelitus os tendit iam frustra in sinu parentium liberi plorant et nondum editi conceptus intra uterum famem sentiunt iam nemo diues est auras captamus et rore uescimur et iam spirare tormentum est cotidie uires deficiunt iam non imus in litus sed repimus in editis scopulis populus sedet dum naues expectat in pascua non redit aquas ingredimur et unus ad te spectantium rictus est et cum defecerunt omnia expirant te te expectantes intentis oculis morimur in mare mortui cadunt quotiens sole percussa nubes refulsit nauem putamus quotiens fractus uento fluctus incanuit uela interpretamur o mobiles miserorum spes ad unaquaeque solacia ab unoquoque quomodo mutantur haec certe nauis est ecce uela panduntur propius appellitur et accedendo crescit nostra est suos in utramque partem uentos habuit nostris uotis gubernati flatus sunt haec dicimus at illa interim transuolat fletus inde et desperatio et lucis odium nihil enim grauius quam destitutae spes torquent ne interrogare quidem licuit aut quaerere nemo applicabat ergo incerti omnium rerum pependimus nihil quisquam cognouit saltem si scire licuisset ubi frumentum uendidisses ipsi petissemus iam quomodo ad singula momenta temporum mutabantur animi bene est serenus sol occidit purus se dies tollit ad nos uenti ferunt iam ueniet pendet interim fames et illud quod iam diu cogitat differt ita tamen ut subinde computet quot dies ad mortem supersint numquid profecit meministis cum contrarii uenti flare coepissent et in altum fluctus a terra uolarent quanta conploratio quanti planctus fuerint retinebitur stabit laborabit at si diis placet legatus noster tum maxime bene nauigabat nos in hac fortuna in tam graui casu in eiusmodi cogitationibus sumus tu sinus maris circuis et per omnis curuatorum litorum ambitus terram legis sic fit ut te iuuet diu nauigare nullus amoenus praetermittitur portus nulla celebris ciuitas inuisitata transitur mentior etiam ad esurientis adplicas dein si quam tu maris iniuriam quereris non feram te morantem quomodo satis accusabo uendentem spiritus nostros transcribis salutem nostram exponis quae diu inaestimabilis fuit innocentiam publicam uendis frumentum non naufragio perdidimus non latrocinio lucro perimus tempestas quoque aliquam nauem in meum litus impingeret nec ex classe numerosa omnes fluctus exhausisset perit frumentum quia classis uenit in portum ita nos alienae ciuitatis legatum misimus et uilia ac deuota capita uicinorum deliciis morimur nobis nihil iam residui spiritus superest nos in conspectu mortis stamus nos legatum frumentumque nostrum ore aperto expectamus classis nostra uecturam facit et uicinarum ciuitatum copias reconducit paene a conspectu nostro uela conuersa sunt quantulo minus quam con g esti frumenti puluerem uidimus tantum iam temporis transiit ex quo pecuniam contulimus legatum creauimus iam dinumeratis temporibus quae secundi uenti breuiora fecerunt cotidie spero et sane prope est at legatus meus ad emendum modo proficiscitur tibi ergo tot ciuium mortis inputo tibi stragem populi tibi liberum parentumque miserrimas poenas tibi quicquid passi sumus tibi quod grauius est quicquid fecimus et scilicet speras ut tantam sceleris inuidiam ab animis nostris duplae pecuniae strepitus auertat nescis quam multa uendideris duplo uendidi ita infelicitas mea cocionanti tibi lenocinata est quod fame perire ciues meos patior quod ut uestram ciuitatem seruem meam euerto quod a tam uicinis litoribus classem torqueo quod ad diem redire non possum quod pretium constituitis quid occultum datis duplum patrocinio meo quantulum lucror at nos inepti ac uesani de fame querebamur grauis nobis inopia intolerabilis et misera accersita mors uidebatur non agimus gratias industriae legati res publica nostra locupletior perit sacrosanctus mercator oportunum opinor inuenit mercis exactum miror hercules si tam bene negotium gesseras quomodo nobis pecuniam non retuleris duplo uendidi decepisti uicinam ciuitatem circumscripsisti itaque queritur duplo uendidi hoc enim unum supererat ut deuectum tantidem uenderes habita est itineris ratio habita usurarum ego uero malo quod tam magno uendidisti apparet enim te nihil coactum sed si semel ponis hastam salutis si redemptores uitae admittis et nos admone melius uendis nos quicquid in domibus habemus quicquid in templis quicquid ciuitas suum uocat congerere parati sumus frumentum pecunia remetimur libertatem nostram addicimus fines publicos tradimus omnia licet eadem uicina ciuitas polliceatur plus non potest prosit mihi quod apud negotiatores solet in antecessus dedi triplum quadruplum quantum poposceris accipe et illa pecunia frumentum licet uicinis adferas si nobis nihil de commeatu nostro partiris nos uicinae ciuitati uendemus liceat seruire ubi frumentum est non exigua res est pro uita pro sepultura pro innocentia licemur non potest hic commeatus tam care emi quam expectari sed nisi uendidissem inquit fame laboranti ciuitati timui ne raperet et ita utique occupare uoluisti ut nobis iniuriam tu potissimum faceres multum mehercules uos fallit opinio iudices si ullam causam ita euidentem deferri posse in forum putatis cui nulla ne mendacii quidem uelamenta contingant opinione sua defenditur et quae res minime coargui potest utitur se teste ne nos periremus non timuisti ne repetiti commeatus post diem nostrae mortis applicarentur non timuisti nostris certe malis quamquam nihil poterat accidere inopinatum tamen inter metus tempestatium et ancipites incerti maris casus confiteor ne frumentum salua classe perderemus non timuimus non dico ut maxima uis parata sit ut more inmanis latrocinii turba raptorum litus premat uel repugna uel fuge uel roga incensurum naues depressurumque minitare potius quam totum frumentum utique populo pereat partire uel gratis dum nobis aliquid quo respiremus adferas illud quo certe nihil asperius accideret rapi patere faciat fortuna quod uoluerit legatus a praecepto non recedat refer nobis saltem iniuriam nostram mitte nuntios ira famem differemus rapiemus furentes arma et se in obsidionem ciuitatis inimicae sine dilectu populus effundet uastabo interim fines hoc est per aliena prata pascar si qua in uillis deprehendero pecora diripiam bellum me alet citius ad frumentum perueniemus quam tu cum frumento redibis adiuuabunt pugnantem iusta sacramenta si contigerit aequum fortunae iudicium non meos tantum commeatus recipiam si minus certe dabitur bene mori liceat et manum conserere in aciem confligere condant se postea licet muris in longius obsidio eat interim certe hostium potius cadaueribus uiuemus sed nulla uis fuit nulla exterior iniuria tuum certe commeatum nemo rapuit iure miseri sumus et ex stipulatu legati nostri perimus uendidit quantum uoluit quanti uoluit et ut hoc ad nostras accederet moras fortasse diu cocionatus est omnis cum fide persoluta pecunia est hoc qui colligo qui quanti uoluit uendit iudices potest non uendere nam per fidem si rapere alienum frumentum et possunt et uolunt quid ita duplam pecuniam soluunt nam quomodo in magna inopia quicquid emi potest uile est ita cum possis habere gratuitum duplo carum est sed mihi credite color iste patrocinii est et diu in saturo otio cogitata defensio non potest similis usquam fames fuisse nos graue huius anni sidus adflauit nostrum hoc fatum fuit quos non tantum sata sed etiam empta fallunt qui nostra pecunia nostra classe nostro legato nostro uento felicissimo cursu commeatum tamen perdidimus nos a frumento longius sumus ad illam ciuitatem potuit frequenter accedere negotiator saepius adplicari onusta classis itaque non misere legatos nullus illis commeatus longius petendus fuit quod felicissima annona affluentibus copiis fortunatis opibus contigit nihil emerunt nisi deuectum quare nulla causa istius quem fingis metus fuit nulla utique uis forum legisti et quia adhuc supererat tempus obiter negotiatus es rapturos putaui quid dicis scelerate et cum hoc timeres adplicabas onustus uiator apud latrones hospitaris commeatum publicum in scopulos annonae inpingis et plenae frumento classis ancoras ad famem ducis non praecidis medium mare non uelut inhospitales sirtis aut uoracem charibdim praeteruehens tota in fugam uela torquebis nusquam est periculosius legationis tuae naufragium tu ut cogi posses tu ut auferri frumentum posset effecisti tantum habituri sumus quantum reliquerit pudor esurientium quid te duplo frumentum iactas uendidisse potuerunt nihil soluere quod refers alienum beneficium est alterum confingitur hoc loco mendacium tempestate inquit appulsus sum ita plane infelix nauigator es et cuius uotis aurae non respondeant nescimus te duplo melius nauigasse quam speraueramus nescimus singulis commeatibus bina itinera confecta nescimus in una legatione uentos quater secundos sat erat uerbo negare quod uerbo ponitur remoue hanc spem eludendae mendacio ciuitatis quo damno probas tempestatem quid amisisti frumentum certe totum uenit in portum nec laborasse tamquam nimium onustas naues simulaueris duplum adferre poterant non uexata armamenta turbatosque funes aut scissos uelorum sinus quereris classis statim exiit et quod magnum integrae signum est cito redit porro tempestas in unum agebat angulum nihil potuerunt obliquata uela deflectere non potes ultra procedere citra applica effuge raptores effuge non dimissuros si aliud fieri non potest cum tempestate decide naufragio in desertum litus inpinge quid deuitata procella prodest quid subducta nubium minis classis in portu naufragium fecimus et frumentum ad ancoras perdidimus ego uero inquit attuli et quidem duplum o nos felices rumpamus saturitate praecordia pascamur in praeteritum et famem cruditate pensemus frumentum attulisti quid quod medicina mortuorum sera est quid quod nemo aquas infundet in cinerem quid quod extincto populo etiam nouendialis tarde uenit quid quod iam ego frumentum non desidero naufrago tabulam abstulisti mortuo adplicas nauem duplum est infunde in sepulcra et admetire tumulis ibi sunt qui mandauerunt quid aliud effecisti adferendo frumentum quam ut nos quod adhuc fecimus paeniteret nunc me magis pudet nunc cibos meos obiurgo potui heri non comedisse o nefas in quo me scelere commeatus deprehendit sicine paria fecimus adhuc nihil habuimus sed nunc licet reponamus quis autem umquam pensabit necessaria superuacuis duplum attulisti sed illis qui perierunt nihil sed non possumus iam non fecisse quod fecimus sed plerumque sera pro nullis sunt et temporum ista momentis aut pretiosa fiunt aut uilia uis scire quantum inter hoc tempus et illud intersit tempta igitur forum tuum totum hoc non potes dimidio uendere superest adhuc unum patrocinium in quo spes omnis profligatae causae consistat ad diem ueni stare hoc certe iudices nam ferri non potest exundat altius dolor pudorem publicum quamuis proiectum et iam olim sepultum hucusque protrahis cur non expectauimus cur famem non ad constitutum distulimus cur ad tantum nefas accessimus in hac lance publica causa iudices pendet aut iste tarde fecit aut nos cito hoc uidelicet exspectasti et ne captiosum esset officio tuo maturius redisse ex industria tempus triuisti non tempestas in causa fuit non uis ulla uicinae ciuitatis una ratione moratus es nondum erat tempus adeone nobis miseriae publicae exciderunt adeo insperato frumento obstipuimus