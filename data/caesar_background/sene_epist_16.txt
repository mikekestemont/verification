diu lugerent sed ne diutius uiris nullum legitimum tempus est quia nullum honestum quam tamen mihi ex illis mulierculis dabis uix retractis a rogo uix a cadauere reuulsis cui lacrimae in totum mensem durauerint nulla res citius in odium uenit quam dolor qui recens consolatorem inuenit et aliquos ad se adducit inueteratus uero deridetur nec immerito aut enim simulatus aut stultus est haec tibi scribo is qui annaeum serenum carissimum mihi tam immodice fleui ut quod minime uelim inter exempla sim eorum quos dolor uicit hodie tamen factum meum damno et intellego maximam mihi causam sic lugendi fuisse quod numquam cogitaueram mori eum ante me posse hoc unum mihi occurrebat minorem esse et multo minorem tamquam ordinem fata seruarent itaque assidue cogitemus de nostra quam omnium quos diligimus mortalitate tunc ego debui dicere minor est serenus meus quid ad rem pertinet post me mori debet sed ante me potest quia non feci imparatum subito fortuna percussit nunc cogito omnia et mortalia esse et incerta lege mortalia hodie fieri potest quidquid umquam potest cogitemus ergo lucili carissime cito nos eo peruenturos quo illum peruenisse maeremus et fortasse si modo uera sapientium fama est recipitque nos locus aliquis quem putamus perisse praemissus est uale lxiu fuisti here nobiscum potes queri si here tantum ideo adieci nobiscum mecum enim semper es interuenerant quidam amici propter quos maior fumus fieret non hic qui erumpere ex lautorum culinis et terrere uigiles solet sed hic modicus qui hospites uenisse significet uarius nobis fuit sermo ut in conuiuio nullam rem usque ad exitum adducens sed aliunde alio transiliens lectus est deinde liber quinti sextii patris magni si quid mihi credis uiri et licet neget stoici quantus in illo di boni uigor est quantum animi hoc non in omnibus philosophis inuenies quorundam scripta clarum habentium nomen exanguia sunt instituunt disputant cauillantur non faciunt animum quia non habent cum legeris sextium dices uiuit uiget liber es supra hominem est dimittit me plenum ingentis fiduciae in qua positione mentis sim cum hunc lego fatebor tibi libet omnis casus prouocare libet exclamare quid cessas fortuna congredere paratum uides illius animum induo qui quaerit ubi se experiatur ubi uirtutem suam ostendat spumantemque dari pecora inter inertia uotis optat aprum aut fuluum descendere monte leonem libet aliquid habere quod uincam cuius patientia exercear nam hoc quoque egregium sextius habet quod et ostendet tibi beatae uitae magnitudinem et desperationem eius non faciet scies esse illam in excelso sed uolenti penetrabilem hoc idem uirtus tibi ipsa praestabit ut illam admireris et tamen speres mihi certe multum auferre temporis solet contemplatio ipsa sapientiae non aliter illam intueor obstupefactus quam ipsum interim mundum quem saepe tamquam spectator nouus uideo ueneror itaque inuenta sapientiae inuentoresque adire tamquam multorum hereditatem iuuat mihi ista acquisita mihi laborata sunt sed agamus bonum patrem familiae faciamus ampliora quae accepimus maior ista hereditas a me ad posteros transeat multum adhuc restat operis multumque restabit nec ulli nato post mille saecula praecludetur occasio aliquid adhuc adiciendi sed etiam si omnia a ueteribus inuenta sunt hoc semper nouum erit usus et inuentorum ab aliis scientia ac dispositio puta relicta nobis medicamenta quibus sanarentur oculi non opus est mihi alia quaerere sed haec tamen morbis et temporibus aptanda sunt hoc asperitas oculorum colleuatur hoc palpebrarum crassitudo tenuatur hoc uis subita et umor auertitur hoc acuetur uisus teras ista oportet et eligas tempus adhibeas singulis modum animi remedia inuenta sunt ab antiquis quomodo autem admoueantur aut quando nostri operis est quaerere multum egerunt qui ante nos fuerunt sed non peregerunt suspiciendi tamen sunt et ritu deorum colendi quidni ego magnorum uirorum et imagines habeam incitamenta animi et natales celebrem quidni ego illos honoris causa semper appellem quam uenerationem praeceptoribus meis debeo eandem illis praeceptoribus generis humani a quibus tanti boni initia fluxerunt si consulem uidero aut praetorem omnia quibus honor haberi honori solet faciam equo desiliam caput adaperiam semita cedam quid ergo marcum catonem utrumque et laelium sapientem et socraten cum platone et zenonem cleanthenque in animum meum sine dignatione summa recipiam ego uero illos ueneror et tantis nominibus semper assurgo uale lxu hesternum diem diuisi cum mala ualetudine antemeridianum illa sibi uindicauit postmeridiano mihi cessit itaque lectione primum temptaui animum deinde cum hanc recepisset plus illi imperare ausus sum immo permittere aliquid scripsi et quidem intentius quam soleo dum cum materia difficili contendo et uinci nolo donec interuenerunt amici qui mihi uim afferrent et tamquam aegrum intemperantem coercerent in locum stili sermo successit ex quo eam partem ad te perferam quae in lite est te arbitrum addiximus plus negotii habes quam existimas triplex causa est dicunt ut scis stoici nostri duo esse in rerum natura ex quibus omnia fiant causam et materiam materia iacet iners res ad omnia parata cessatura si nemo moueat causa autem id est ratio materiam format et quocumque uult uersat ex illa uaria opera producit esse ergo debet unde fiat aliquid deinde a quo fiat hoc causa est illud materia omnis ars naturae imitatio est itaque quod de uniuerso dicebam ad haec transfer quae ab homine facienda sunt statua et materiam habuit quae pateretur artificem et artificem qui materiae daret faciem ergo in statua materia aes fuit causa opifex eadem condicio rerum omnium est ex eo constant quod fit et ex eo quod facit stoicis placet unam causam esse id quod facit aristoteles putat causam tribus modis dici prima inquit causa est ipsa materia sine qua nihil potest effici secunda opifex tertia est forma quae unicuique operi imponitur tamquam statuae nam hanc aristoteles idos uocat quarta quoque inquit his accedit propositum totius operis quid sit hoc aperiam aes prima statuae causa est numquam enim facta esset nisi fuisset id ex quo funderetur ducereturue secunda causa artifex est non potuisset enim aes illud in habitum statuae figurari nisi accessissent peritae manus tertia causa est forma neque enim statua ista doriphoros aut diadumenos uocaretur nisi haec illi esset impressa facies quarta causa est faciendi propositum nam nisi hoc fuisset facta non esset quid est propositum quod inuitauit artificem quod ille secutus fecit uel pecunia est haec si uenditurus fabricauit uel gloria si laborauit in nomen uel religio si donum templo parauit ergo et haec causa est propter quam fit an non putas inter causas facti operis esse numerandum quo remoto factum non esset his quintam plato adicit exemplar quam ipse idean uocat hoc est enim ad quod respiciens artifex id quod destinabat effecit nihil autem ad rem pertinet utrum foris habeat exemplar ad quod referat oculos an intus quod ibi ipse concepit et posuit haec exemplaria rerum omnium deus intra se habet numerosque uniuersorum quae agenda sunt et modos mente complexus est plenus his figuris est quas plato ideas appellat immortales immutabiles infatigabiles itaque homines quidem pereunt ipsa autem humanitas ad quam homo effingitur permanet et hominibus laborantibus intereuntibus illa nihil patitur quinque ergo causae sunt ut plato dicit id ex quo id a quo id in quo id ad quod id propter quod nouissime id quod ex his est tamquam in statua quia de hac loqui coepimus id ex quo aes est id a quo artifex est id in quo forma est quae aptatur illi id ad quod exemplar est quod imitatur is qui facit id propter quod facientis propositum est id quod ex istis est ipsa statua est haec omnia mundus quoque ut ait plato habet facientem hic deus est ex quo fit haec materia est formam haec est habitus et ordo mundi quem uidemus exemplar scilicet ad quod deus hanc magnitudinem operis pulcherrimi fecit propositum propter quod fecit quaeris quod sit propositum deo bonitas ita certe plato ait quae deo faciendi mundum fuit causa bonus est bono nulla cuiusquam boni inuidia est fecit itaque quam optimum potuit fer ergo iudex sententiam et pronuntia quis tibi uideatur uerisimillimum dicere non quis uerissimum dicat id enim tam supra nos est quam ipsa ueritas haec quae ab aristotele et platone ponitur turba causarum aut nimium multa aut nimium pauca comprendit nam si quocumque remoto quid effici non potest id causam iudicant esse faciendi pauca dixerunt ponant inter causas tempus nihil sine tempore potest fieri ponant locum si non fuerit ubi fiat aliquid ne fiet quidem ponant motum nihil sine hoc nec fit nec perit nulla sine motu ars nulla mutatio est sed nos nunc primam et generalem quaerimus causam haec simplex esse debet nam et materia simplex est quaerimus quid sit causa ratio scilicet faciens id est deus ista enim quaecumque rettulistis non sunt multae et singulae causae sed ex una pendent ex ea quae facit formam dicis causam esse hanc imponit artifex operi pars causae est non causa exemplar quoque non est causa sed instrumentum causae necessarium sic necessarium est exemplar artifici quomodo scalprum quomodo lima sine his procedere ars non potest non tamen hae partes artis aut causae sunt propositum inquit artificis propter quod ad faciendum aliquid accedit causa est ut sit causa non est efficiens causa sed superueniens hae autem innumerabiles sunt nos de causa generali quaerimus illud uero non pro solita ipsis subtilitate dixerunt totum mundum et consummatum opus causam esse multum enim interest inter opus et causam operis aut fer sententiam aut quod facilius in eiusmodi rebus est nega tibi liquere et nos reuerti iube quid te inquis delectat tempus inter ista conterere quae tibi nullum affectum eripiunt nullam cupiditatem abigunt ego quidem iora illa ago ac tracto quibus pacatur animus et me prius scrutor deinde hunc mundum ne nunc quidem tempus ut existimas perdo ista enim omnia si non concidantur nec in hanc subtilitatem inutilem distrahantur attollunt et leuant animum qui graui sarcina pressus explicari cupit et reuerti ad illa quorum fuit nam corpus hoc animi pondus ac poena est premente illo urguetur in uinclis est nisi accessit philosophia et illum respirare rerum naturae spectaculo iussit et a terrenis ad diuina dimisit haec libertas eius est haec euagatio subducit interim se custodiae in qua tenetur et caelo reficitur quemadmodum artifices ex alicuius rei subtilioris quae intentione oculos defetigat si malignum habent et precarium lumen in publicum prodeunt et in aliqua regione ad populi otium dedicata oculos libera luce delectant sic animus in hoc tristi et obscuro domicilio clusus quotiens potest apertum petit et in rerum naturae contemplatione requiescit sapiens assectatorque sapientiae adhaeret quidem in corpore suo sed optima sui parte abest et cogitationes suas ad sublimia intendit uelut sacramento rogatus hoc quod uiuit stipendium putat et ita formatus est ut illi nec amor uitae nec odium sit patiturque mortalia quamuis sciat ampliora superesse interdicis mihi inspectione rerum naturae a toto abductum redigis in partem ego non quaeram quae sint initia uniuersorum quis rerum formator quis omnia in uno mersa et materia inerti conuoluta discreuerit non quaeram quis sit istius artifex mundi qua ratione tanta magnitudo in legem et ordinem uenerit quis sparsa collegerit confusa distinxerit in una deformitate iacentibus faciem diuiserit unde lux tanta fundatur ignis sit an aliquid igne lucidius ego ista non quaeram ego nesciam unde descenderim semel haec mihi uidenda sint an saepe nascendum quo hinc iturus sim quae sedes exspectet animam solutam legibus seruitutis humanae uetas me caelo interesse id est iubes me uiuere capite demisso maior sum et ad maiora genitus quam ut mancipium sim mei corporis quod equidem non aliter aspicio quam uinclum aliquod libertati meae circumdatum hoc itaque oppono fortunae in quo resistat nec per illud ad me ullum transire uulnus sino quidquid in me potest iniuriam pati hoc est in hoc obnoxio domicilio animus liber habitat numquam me caro ista compellet ad metum numquam ad indignam bono simulationem numquam in honorem huius corpusculi mentiar cum uisum erit distraham cum illo societatem et nunc tamen dum haeremus non erimus aequis partibus socii animus ad se omne ius ducet contemptus corporis sui certa libertas est ut ad propositum reuertar huic libertati multum conferet et illa de qua modo loquebamur inspectio nempe uniuersa ex materia et ex deo constant deus ista temperat quae circumfusa rectorem sequuntur et ducem potentius autem est ac pretiosius quod facit quod est deus quam materia patiens dei quem in hoc mundo locum deus obtinet hunc in homine animus quod est illic materia id in nobis corpus est seruiant ergo deteriora melioribus fortes simus aduersus fortuita non contremescamus iniurias non uulnera non uincula non egestatem mors quid est aut finis aut transitus nec desinere timeo idem est enim quod non coepisse nec transire quia nusquam tam anguste ero uale lxui claranum condiscipulum meum uidi post multos annos non puto exspectas ut adiciam senem sed mehercules uiridem animo ac uigentem et cum corpusculo suo colluctantem inique enim se natura gessit et talem animum male collocauit aut fortasse uoluit hoc ipsum nobis ostendere posse ingenium fortissimum ac beatissimum sub qualibet cute latere uicit tamen omnia impedimenta et ad cetera contemnenda a contemptu sui uenit errare mihi uisus est qui dixit gratior et pulchro ueniens e corpore uirtus non enim ullo honestamento eget ipsa magnum sui decus est et corpus suum consecrat aliter certe claranum nostrum coepi intueri formosus mihi uidetur et tam rectus corpore quam est animo potest ex casa uir magnus exire potest et ex deformi humilique corpusculo formosus animus ac magnus quosdam itaque mihi uidetur in hoc tales natura generare ut approbet uirtutem omni loco nasci si posset per se nudos edere animos fecisset nunc quod amplius est facit quosdam enim edit corporibus impeditos sed nihilominus perrumpentis obstantia claranus mihi uidetur in exemplar editus ut scire possemus non deformitate corporis foedari animum sed pulchritudine animi corpus ornari quamuis autem paucissimos una fecerimus dies tamen multi nobis sermones fuerunt quos subinde egeram et ad te permittam hoc primo die quaesitum est quomodo possint paria bona esse si triplex eorum condicio est quaedam ut nostris uidetur prima bona sunt tamquam gaudium pax salus patriae quaedam secunda in materia infelici expressa tamquam tormentorum patientia et in morbo graui temperantia illa bona derecto optabimus nobis haec si necesse erit sunt adhuc tertia tamquam modestus incessus et compositus ac probus uultus et conueniens prudenti uiro gestus quomodo ista inter se paria esse possunt cum alia optanda sint alia auersanda si uolumus ista distinguere ad primum bonum reuertamur et consideremus id quale sit animus intuens uera peritus fugiendorum ac petendorum non ex opinione sed ex natura pretia rebus imponens toti se inserens mundo et in omnis eius actus contemplationem suam mittens cogitationibus actionibusque intentus ex aequo magnus ac uehemens asperis blandisque pariter inuictus neutri se fortunae summittens supra omnia quae contingunt acciduntque eminens pulcherrimus ordinatissimus cum decore tum uiribus sanus ac siccus imperturbatus intrepidus quem nulla uis frangat quem nec attollant fortuita nec deprimant talis animus uirtus est haec eius est facies si sub unum ueniat aspectum et semel tota se ostendat ceterum multae eius species sunt quae pro uitae uarietate et pro actionibus explicantur nec minor fit aut maior ipsa decrescere enim summum bonum non potest nec uirtuti ire retro licet sed in alias atque alias qualitates conuertitur ad rerum quas actura est habitum figurata quidquid attigit in similitudinem sui adducit et tinguit actiones amicitias interdum domos totas quas intrauit disposuitque condecorat quidquid tractauit id amabile conspicuum mirabile facit itaque uis eius et magnitudo