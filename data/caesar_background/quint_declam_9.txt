tu adhuc integra es ego iam alligatus sum tu sana in domo ego iam paene defunctus in carcere tibi adhuc non opus est filio ego iam rogo nempe calamitas tua nata est post epistolam meam nisi te flentem consolari filius uoluisset ante caecitatem tuam exisset noli mirari si te gratia uinco ante exoraui filium quam tu rogares si se quisquam figuratione quadam in hac malorum condicione iudicem ponat fortuna quaeso absit cuius tanta calamitas fuit abstulerat quidem tibi oculos nimius adfectus et de quinque rerum sensibus pars una cessabat et tenebras etiam saluis luminibus alternans continua nox duxerat maius est tamen malum quod sic fletur nam ut merito queri possis ablatas uidendi uoluptates impeditos rerum actus tamen si non iniqui iudices sumus nec ambitiose miseri sunt quae his mederi possint referam non solum quia uincenda mihi sed magis etiam quia consolanda es nam quando omne tormentum corporis abest dolorque membrorum qui totam cogitationem in se rapit feliciter cessat superest ut cruciet nimium otium et assidua quies res si non sint necessitate iocundae nam uisus damnum sarciunt reliquae uoluptates odor gustus tactus auditus quibus tamenetsi deesse summam fatendum est non est tamen maximae calamitatis loco numeranda parum plena felicitas domus certe propria lectusque genialis conuentus propinquorum sermo amicorum ipsa quod raro contingit honesta calamitas et in quacumque fortuna beata libertas tot uoluptates obruere possunt unum dolorem nam lucis desiderium si malis meis compares etiam delicatum est num enim aliquid rerum natura genitura est spectaculo nostro nouum ac non quicquid speciosissimum pulcherrimumque uisuri sumus uidimus tenebrae nempe cotidie nox oritur et aequam temporum portionem inuoluit obscuritas et ex parte sui ipsa quodammodo caeca natura est cui alienis oculis uti licet audire imperare cuius ministeriis officia non desunt non enim defuerunt nisi se erigit et fortunae suae rationem reddit et praesertim in tam bona caecitatis conscientia animi uitio miser est non debet dolere quispiam qui potest gloriari quamquam cuiuslibet et quacumque causa hunc incursum passae leuius est tamen malum feminae non enim nauigatis non legationem obitis non frequenti peregrinatione uariatis aspectus non militaris uos non forensis ratio deducit alioquin semper estis intra domum uno plurimum loco leuibus officiis adfixae tuum quidem adfectum si bene noui nulla magis causa caecitatem doluisti quam quod ad redimendum maritum ire non posses haec tua calamitas erat aestimemus meam nulli quidem grauior uisa est quam tibi audi tamen quam multa in illis epistolis non scripserim o fili in quibus te malis reliqui iam illa principalis ac maxima dono deum concessa libertas nec hominum solum sed ferarum uolucrumque sensibus fixa et ingenita primum spolium fuit me ipse perdidi teneor uenale mancipium et ciuis romanus merces fio et libertatem senex dedisco et natus ingenuus uenire opto minimum est habitamus in fluctibus hiberni nos ferunt uenti non statio non sedes non quies sed quod malorum meorum maxima portio est tam miseri sunt etiam domini mei cito praetereunda est memoria propter me uxori grauis mihi propter filium transeo hirsutos hostium uultus et immanium barbarorum feros fremitus tantumque mihi cotidie esse metuendum quantum pati captus audere pirata potuisset nihil est desiderio suorum grauius timui ne quem ex meis uiderem nihil tempestate minacius cotidie naufragium optaui nam mortem confiteor senili inertia una causa minus cupiebam ne defunctum nemo sepeliret quam uestem relictam captiuo putas nisi quae praeda non erat quales epulas cibosque praebent qui ipsi rapto uiuunt nam illa quidem satis digne quis dixerit udum carcerem et inundata sentina uincula et impositum nuda trabe inrequietum latus reuinctas pone tergum manus alligatos tamquam esset qua fugeremus pedes solae in carcere tenebrae iuuabant saepe de auribus questus sum quae sonum flagellorum gemitumque caesorum quamuis impexis obrutae comis acciperent dira metus sui exempla miserum me fili nempe morbo peristi compara terram mari domum naui lectulum carceri libertatem seruituti desiderium oculorum totius corporis damno quo nos longius ducit calamitatium nostrarum misera contentio caeci etiam litigare possunt captiui nec uiuere uerum haec etiamsi in aequo ponerentur multum tamen in alteram partem debuisset habere momenti quod plus mihi potera nt prodesse quam tibi eo labori oportet incumbere ubi effectus promittitur stulta cura est quae spem non habet ego redimi poteram tu sanari non poteras qualiscumque ista calamitas inemendabilis cecidit non remedium accipere non uicarium potest adsedisset scilicet lectulo inefficax sedulitas et acceptis epistolis meis iuuenis filius nihil aliud quam cum matre fleuisset quia profectus est alterius tamen parentis calamitas emendata est si remansisset et matrem caecam haberet et patrem captiuum adice eo quod tibi non necessaria filii praesentia fuit adsidere enim cibos ministrare manum porrigere quilibet poterat mentior nisi factum est me ab illis captum tam dura condicione uenalem quod utique in confessione est nemo alius redemisset quam filius meus et ego sic ago tamquam hoc tantum filius propter me fecerit quamquam in hoc litigatu quodammodo tibi ipsa excidisti et tamquam id agas ut merita tua iniuria uincas nouum induisti rigorem non prohibeo tamen testimonium ad redemptionem meam filium ipsa misisti cum sic plangeres cum mortem precareris cum te omni uiduatam uoluptate clamares cum saepius gemeres captiuitatem meam quam caecitatem tuam non erat illi ferreum pectus nec cor silice concretum ut haec pati posset aequo animo tu filium prima docuisti sibi non parcere potius quam plus flere s potius quam ipsam rescindere s caecitatem profectus est maritum tibi reddidit o crimen graue si hoc ante fecisset uideres at retinere non potuisti non dicam tibi habet pietas impetum suum nec ullum dominum nouit adfectus nec ille potuit te retinere ne fleres audi quod est uerius aliud putauit non erat credibile obstare te redemptioni meae interpretatus est maternum metum et maris domui nostrae male experti periculum credidit iuuenis nisi tibi non paruisset nemo non uos putasset colludere ceterum me poterat non redimere cum tu clamares caeca sum oculos desiderio uiri perdidi solitudinem ferre non possum ita ille ad redemptionem meam excusatius profectus esset si me minus desiderasses dubitabitur an tua causa fecerit et filium et uirum habere non poteras reddidit tibi quem magis amabas siste iam lacrimas maritum reducem incolumem accipe quid irasceris quae tanta mutatio est quis hoc crederet quereris discessisse quem odisti cum eum nolis redisse quem diligis atquin si ut supra probauimus is parentes in calamitate deserit qui opem non fert et ut nunc ostendemus optimus filius corpore suo adiutoria matri redemit profecto opem tulit id est non deseruit nam si ut ante dixi ne uestigio quidem abisse a miseris licet ne ipsorum quidem causa qui adiuuantur discedere fas erit nec cibos saltem petere aut alia usibus necessaria parare continget si uero dum adiuuatur parens nihil refert ubi sit ille qui adiuuat quia praesens cura exhibetur quidquid tibi ego praestiti ad auctorem muneris id est ad redemptorem meum transferendum est non assedi non consolatus sum non ministraui non opem tuli non denique totus tibi rediui uerum fatendum est si desertam te putas mea culpa est sed iam tempus est ista quae non excusata debent uideri uerum pulchra atque magnifica animo maiore defendere et cum iudicium agatur exempli tandem causam suam intellegere hoc saltem habebis miserrime fili quod honoratis contingere funeribus solet defunctus laudaberis omnia licet huc reuocemus praeterita et ad canendas unius laudes uniuersorum uatum scriptorumque ora consentiant uincet tamen res ista mille linguas ipsamque si sit aliqua corpore uno facundiam materia superabit etiamsi nihil dixero nisi quod obiectum est lucem libertatemque patri filius reddidit et quod ante inauditum est magis me amauit quam uellem ingressus est maria in quibus iam minimum periculi tempestas habet et quod inter ista difficillimum est amore mei uicit etiam matrem suam tace nefaria lingua ergo tu ista laudas tu melius uxor quae facturum retinebas obtulit se captiuitati quia sciebat graue esse alligari malis patris successit subit libens poenam pietas etiam sceleribus grauem tu melius uxor quae facturum retinebas conparate nunc si quis patrem per hostes solus tulit qui cum uenientia in patrem tela excepisset simplici tamen morte defunctus est unum legimus qui uicarias pro patre non quidem piratis aut mari manus obtulerit sed ubi redimi posset me miserum dicendum est quod hoc ipso admoneor exemplo in honorem pietatis etiam damnati sepeliuntur haec alii laudant ego queror te quidem iuuenis omnia saecula loquentur et admirabile exemplum tenaci memoriae traditum in ipsa astra sublimem pinnata uirtus feret sed mihi ista laus tua caro constat non erat satius lectulo matris incumbere et in huius ministeriis deditum secura otia inpendere soli tibi contigerat ut posses patrem excusate non redimere me interim ut coeperat tabes lenta consumeret me quae debebat sola senem mors redemisset et cum exanime corpus in fluctus esset abiectum si contigisset similis tempestas quod aequius erat tu me fili sepelisses fefellit te ingenitus honestis animis gloriae amor spes tibi perpetuae laudis inposuit ubi uirtus ubi pietas peristi miser et male audis non morienti pater adsedi non aegri caput molliori sede conposui non fatigatum latus mutaui non spiritum excepi absens exstinctus euersus mortem tuam inueni nemo aegro uincla laxauit nemo manus ferro sordidas ad accipiendos remisit cibos tantum catenarum causa solutus es neglectus despectus quidni uilis senis uicarius inter tot ardentissima febrium desideria non habuisti quem posceres quomodo te uincula composuerant iacuisti matrem patrem propinquos tantum cogitasti numquid indulgeo mihi quod te puto exspirasse in carcere meo nondum matri satisfactum est quoniam poenas a cadaueribus exigis audi sequentia tempora mors ipsa filii tui naufragium fecit per tot fluctus uolutatum corpus intumuit tot inlisum scopulis tam spatiosis tractum harenis numquam tamen infelicius quam cum uenit in terram o quam graue est mori quanto grauius quod ego uiuo superstes filii mei uiuo omnibus diis hominibusque sed ante omnis mihi et inuisus et infestus et ut uxoris quoque pietatem perderem in funere filii diuortium fecit uideo haec rerum naturae bona quae filio abstuli omnis me aetas mei admonet luctus senectus ad quam non peruenit miser a pueritia quam nunc transiuit adulescentia in qua periit supersum ut si felicissime cesserit rogum meum uideam et edacis circa corpus filii mei flammas si hoc non contigerit nigrum cadauer et deforme etiam ignotis spectaculum inter haec mala credetis puto si dixero uellem oculos non habere quid nunc amplius ad te uxor preces conuertam inritas male temptatas tu uero perge et bono tuo utere felicem te quod in hac fortuna irasceris ad hos confugiendum est per communes casus per calamitatem meam humanae calamitatis exemplar ita uos coniuges uestrae sic ament non sic desiderent ita hoc orbitatis meae ultimum exemplum sit ita uobis habere tam pios filios non necesse sit miseremini si uicarium accipitis me proicite non inuidiosae preces sunt nihilominus impero non laeta sententiam uestram sequetur gratulatio non ad templa deducar sed ad sepulcra etiam cum uicero flendum est si uero uincimur ibo in litus miser planctibus aues abigam aut me feris obiciam me corpori filii mei uelut tumulus imponam iacebimus duo insepulta cadauera aut circa singulorum domos ad genua praetereuntium ibo et recepto tamen miseris more supplex non cibos petam non stipem mendicabo terram et conlatas miserantium manu glebas aut quod certe licet filium in mare proiciam iam crudeles aquae et uenti male secundi reddo uobis uestrum beneficium ferte quo libet licet ad barbaros licet ad hostes licet ad piratas fortasse aliquis iubebit sepeliri certe quod sciam nemo prohibebit liberum hominem torqueri ne liceat pauper et diues inimici pauperi erat filius nocte quadam pauper cum filio reuertebatur interfectus est adulescens offert se pauper in tormenta dicens a diuite eum interemptum diues contradicit ex lege sentio iudices plurimum detrahi calamitatibus meis miserationis quod ad uos detulisse uideor nimium fortem dolorem et ad impatientiam tristissimae orbitatis mihi quoque accessisse nouitatem quod cum aduersus me tam grauia et crudelia deposcam patior inuidiam hominis exigentis aliena tormenta non possum tamen ut uelim uobis approbare quid patiar quod mihi non est relicta miseri patris infirmitas percussorem filii mei uidi et miserior sum quam si nescirem quis occidisset fateor igitur iudices ipse miror unde ad hoc probationis genus repente confugerim ueneram tamquam nuntiaturus indubia manifesta nec alium expectaueram publicarum suspicionum de filii mei morte consensum quam si percussorem uideretis omnes hic hic ut torquerer inueni postquam satis non uidebantur explicare uerba quod uideram confugi ad fidem doloris quid faciam si temeritates quoque nostras conscientia reorum non potest pati intellexi miser timore factum qui a ut torquerer exegeram ex quo me diues non putat aliud in quaestione dicturum neque ego iudices quemquam uestrum dubitare crediderim ex qua conscientia qua trepidatione descendat ut quis torqueri nolit inimicum quos nunc putatis cruciatus diuitem pati quem dolorem quod hoc mihi negat quam uellet ideo tantum filium meum non occidisse ut mihi posset indulgere tormenta an hoc creditis iudices diuitem facere legum libertatisque respectu et reum pro exemplo esse sollicitum ille uero nunc laceratur etsi magis nostro dolore fruitur operae pretium est inimico negare tormenta cum feceris ut uelit ipse torqueri illud igitur a uobis iudices infelicissimus omnium mortalium peto ne cum inaudita incredibilia passus sim misereri uelitis corporis mei crudelius et indignius est quam torqueri non impetrare tormenta est aduersorum meorum et ista nouitas quod necesse habetis ea mihi ratione succurrere qua odissetis alium nec quicquam est homine infelicius pro quo tormenta sunt percussorem a me filii mei uisum esse contendo facinus est hoc uos non deprehendere si mendacium est facinus est hoc me non probare si uerum est quod ad me quidem iudices pertinet orbitatis meae repeto praesentiam et noctem illam rursus ante oculos meos cogitationes reponunt iam mihi uideor et in tormentis esse confessus filium iudices habui sicut erecti ac sublimis animi ita qui nondum suos haberet inimicos et quem nemo adhuc nisi causa tantum mei doloris occideret o parentum misera condicio quam nouis inusitatisque patemus insidiis nos exasperamus nos offendimus inimici tamen liberos nostros oderunt quis hoc umquam iudices simultatium timuisset ingenium ut eodem aliquis excogitaret animo et quod parcit et quod occidit reliqua iudices non debebam nisi in quaestione narrare felices illos in mei conparatione patres qui perisse liberos suos nuntiis credunt ego sum inaudita malorum nouitate percussus cuius unicus ideo tantum occisus est ut uiderem reuertebamur nocte pariter sicut omnia nos uitae ministeria iungebant et homines quibus non seruos praestabat fortuna custodes tuebamur pauperem mutua pietate comitatum inuicem sustinentes inuicem innixi nec nisi magna percussoris diligentia separandi cum diues medio noctis horrore stricto mucrone prosiluit et stupentibus attonitisque miseris confodit illum fortiorem illum qui fortassis aliquid in mea morte fecisset confiteor iudices nihil tunc oculorum meorum diligentia nihil egit cura miseri patris percussor uoluit agnosci uos nunc ciues uos omnes humani generis adfectus miserrimus interrogo pater suadete quid faciam hunc quem uidetis circa me sanguinem de filii uulneribus excepi his manibus labentis unici membra sustinui in oculis adhuc uultus ille morientis haerent auribus uerba super cadauer habita exultantis inimici fidem tormentorum quousque percussoris filii mei conscius ero aperite pectus istud et totum de uisceribus meis latronis egerite secretum uidi et mihi non creditur uidi ita possim et in tormentis idem dicere aut si conpono si fingo urar lacerer et non probem si uidetur torquendus sum iudices ut hoc desinam dicere nec me iudices fallit quantam molem accusationis etiam in manifesta ueritate susceperim diuitem detuli reum pauper inimicus occisi pater et postulo ut mihi credatur testimonium in mea orbitate dicenti itaque non deprecor quominus mihi uelitis irasci donec probem