egent hoc expositum est pulchriusque quam ut splendor eius dubie ac parum luceat quid tam laudabile quid tam aequaliter in omnium animos receptum quam referre bene meritis gratiam ad hoc dic mihi quae causa nos perducit lucrum quod qui non contemnit ingratus est ambitio et quae iactatio est soluisse quod debeas metus nullus ingrato huic enim uni rei non posuimus legem tamquam satis natura cauisset quomodo nulla lex amare parentes indulgere liberis iubet superuacuum est enim in quod imus impelli quemadmodum nemo in amorem sui cohortandus est quem adeo dum nascitur trahit ita ne ad hoc quidem ut honesta per se petat placent suapte natura adeoque gratiosa uirtus est ut insitum sit etiam malis probare meliora quis est qui non beneficus uideri uelit qui non inter scelera et iniurias opinionem bonitatis adfectet qui non ipsis quae impotentissime fecit speciem aliquam induat recti uelitque etiam his uideri beneficium dedisse quos laesit gratias itaque agi sibi ab iis quos adflixere patiuntur bonosque se ac liberales fingunt quia praestare non possunt quod non facerent nisi illos honesti et per se expetendi amor cogeret moribus suis opinionem contrariam quaerere et nequitiam abdere cuius fructus concupiscitur ipsa uero odio pudorique est nec quisquam tantum a naturae lege desciuit et hominem exuit ut animi causa malus sit dic enim cuilibet ex istis qui rapto uiuunt an ad illa quae latrociniis et furtis consecuntur malint ratione bona peruenire optabit ille cui grassari et transeuntes percutere quaestus est potius illa inuenire quam eripere neminem reperies qui non nequitiae praemiis sine nequitia frui malit maximum hoc habemus naturae meritum quod uirtus lumen suum in omnium animos permittit etiam qui non secuntur illam uident ut scias per se expetendam esse grati animi adfectionem per se fugienda res est ingratum esse quoniam nihil aeque concordiam humani generis dissociat ac distrahit quam hoc uitium nam quo alio tuti sumus quam quod mutuis iuuamur officiis hoc uno instructior uita contraque incursiones subitas munitior est beneficiorum commercio fac nos singulos quid sumus praeda animalium et uictimae ac bellissimus et facillimus sanguis quoniam ceteris animalibus in tutelam sui satis uirium est quaecumque uaga nascebantur et actura uitam segregem armata sunt hominem imbecilla cutis cingit non unguium uis non dentium terribilem ceteris fecit nudum et infirmum societas munit duas deus res dedit quae illum obnoxium ualidissimum facerent rationem et societatem itaque qui par esse nulli posset si seduceretur rerum potitur societas illi dominium omnium animalium dedit societas terris genitum in alienae naturae transmisit imperium et dominari etiam in mari iussit hoc morborum impetus arcuit senectuti adminicula prospexit solacia contra dolores dedit hoc fortes nos facit quod licet contra fortunam aduocare hanc societatem tolle et unitatem generis humani qua uita sustinetur scindes tolletur autem si efficis ut ingratus animus non per se uitandus sit sed quia aliquid illi timendum est quam multi enim sunt quibus ingratis esse tuto licet denique ingratum uoco quisquis metu gratus est deos nemo sanus timet furor est enim metuere salutaria nec quisquam amat quos timet tu denique epicure deum inermem facis omnia illi tela omnem detraxisti potentiam et ne cuiquam metuendus esset proiecisti illum extra metum hunc igitur insaeptum ingenti quidem et inexplicabili muro diuisumque a contactu et a conspectu mortalium non habes quare uerearis nulla illi nec tribuendi nec nocendi materia est in medio interuallo huius et alterius caeli desertus sine animali sine homine sine re ruinas mundorum supra se circaque se cadentium euitat non exaudiens uota nec nostri curiosus atqui hunc uis uideri colere non aliter quam parentem grato ut opinor animo aut si non uis gratus uideri quia nullum habes illius beneficium sed te atomi et istae micae tuae forte ac temere conglobauerunt cur colis propter maiestatem inquis eius eximiam ac singularem naturam ut concedam tibi nempe hoc facis nullo pretio inductus nulla spe est ergo aliquid per se expetendum cuius te ipsa dignitas ducit id est honestum quid est autem honestius quam gratum esse huius uirtutis materia tam late patet quam uita sed inest inquit huic bono etiam utilitas aliqua cui enim uirtuti non inest sed id propter se expeti dicitur quod quamuis habeat aliqua extra commoda sepositis quoque illis ac remotis placet prodest gratum esse ero tamen gratus etiam si nocet gratus quid sequitur ut haec res illi alios amicos alia beneficia conciliet quid ergo si quis sibi offensas concitaturus est si quis intellegit adeo per hoc se nihil consecuturum ut multa etiam ex reposito adquisitoque perdenda sint non libens in detrimenta descendit ingratus est qui in referenda gratia secundum datum uidet qui sperat cum reddit ingratum uoco qui aegro adsidit quia testamentum facturus est cui de hereditate aut de legato uacat cogitare faciat licet omnia quae facere bonus amicus et memor officii debet si animo eius obuersatur spes lucri captator est et hamum iacit ut aues quae laceratione corporum aluntur lassa morbo pecora et casura ex proximo speculantur ita hic imminet morti et circa cadauer uolat gratus animus ipsa uirtute propositi sui capitur uis scire hoc ita esse nec illum utilitate corrumpi duo genera sunt grati hominis dicitur gratus qui aliquid pro eo quod acceperat reddidit hic fortasse ostentare se potest habet quod iactet quod proferat dicitur gratus qui bono animo accepit beneficium bono debet hic intra conscientiam elusus est quae illi contingere potest utilitas ex adfectu latenti atqui hic etiam si ultra facere nil potest gratus est amat debet referre gratiam cupit quidquid ultra desideras non ipse deest artifex est etiam cui ad exercendam artem instrumenta non suppetunt nec minus canendi peritus cuius uocem exaudiri fremitus obstrepentium non sinit uolo referre gratiam post hoc aliquid superest mihi non ut gratus sed ut solutus sim saepe enim et qui gratiam rettulit ingratus est et qui non rettulit gratus nam ut omnium aliarum uirtutum ita huius ad animum tota aestimatio redit hic si in officio est quidquid defuit fortuna peccat quomodo est disertus etiam qui tacet fortis etiam qui compressis manibus uel etiam adligatis quomodo gubernator etiam qui in sicco est quia consummatae scientiae nihil deest etiam si quid obstat quominus se utatur ita gratus est etiam qui uult tantum nec habet huius uoluntatis suae ullum alium quam se testem immo amplius adiciam est aliquando gratus etiam qui ingratus uidetur quem mala interpres opinio contrarium tradidit hic quid aliud sequitur quam ipsam conscientiam quae etiam obruta delectat quae contioni ac famae reclamat et in se omnia reponit et cum ingentem ex altera parte turbam contra sentientium adspexit non numerat suffragia sed una sententia uincit si uero bonam fidem perfidiae suppliciis adfici uidet non descendit e fastigio et supra poenam suam consistit habeo inquit quod uolui quod petii nec paenitet nec paenitebit nec ulla iniquitate me eo fortuna perducet ut hanc uocem audiat quid mihi uolui quid nunc mihi prodest bona uoluntas prodest et in eculeo prodest et in igne qui si singulis membris admoueatur et paulatim uiuum corpus circumeat licet ipsum cor plenum bona conscientia stillet placebit illi ignis per quem bona fides conlucebit nunc illud quoque argumentum quamuis dictum iam reducatur quid est quare grati uelimus esse cum morimur quare singulorum perpendamus officia quare id agamus in omnem uitam nostram memoria decernente ne cuius officii uideamur obliti nihil iam superest quo spes porrigatur in illo tamen cardine positi abire e rebus humanis quam gratissimi uolumus est uidelicet magna in ipso opere merces rei et ad adliciendas mentes hominum ingens honesti potentia cuius pulchritudo animos circumfundit et delenitos admiratione luminis ac fulgoris sui rapit at multa hoc commoda oriuntur et tutior est uita melioribus amorque et secundum bonorum iudicium aetasque securior quam innocentia quam grata mens prosequitur fuisset enim iniquissima rerum natura si hoc tantum bonum miserum et anceps et sterile fecisset sed illud intuere an ad istam uirtutem quae saepe tuta ac facili aditur uia etiam per saxa et rupes et feris ac serpentibus obsessum iter fueris iturus non ideo per se non est expetendum cui aliquid extra quoque emolumenti adhaeret fere enim pulcherrima quaeque multis et aduenticiis comitata sunt dotibus sed illas trahunt ipsa praecedunt num dubium est quin hoc humani generis domicilium circumitus solis ac lunae uicibus suis temperet quin alterius calore alantur corpora terrae relaxentur immodici umores comprimantur adligantis omnia hiemis tristitia frangatur alterius tepore efficaci et penetrabili regatur maturitas frugum quin ad huius cursum fecunditas humana respondeat quin ille annum obseruabilem fecerit circumactu suo haec mensem minoribus se spatiis flectens ut tamen detrahas ista non erat ipse sol idoneum oculis spectaculum dignusque adorari si tantum praeteriret non erat digna suspectu luna etiam si otiosum sidus transcurreret ipse mundus quotiens per noctem ignes suos fudit et tantum stellarum innumerabilium refulsit quem non intentum in se tenet quis sibi illa tunc cum miratur prodesse cogitat adspice ista tanto superne coetu labentia quemadmodum uelocitatem suam sub specie stantis atque immoti operis abscondant quantum ista nocte quam tu in numerum ac discrimen dierum obseruas agitur quanta rerum turba sub hoc silentio euoluitur quantam fatorum seriem certus limes educit ista quae tu non aliter quam in decorem sparsa consideras singula in opere sunt nec enim est quod existimes septem sola discurrere cetera haerere paucorum motus comprehendimus innumerabiles uero longiusque a conspectu seducti di eunt redeuntque et ex his qui oculos nostros patiuntur plerique obscuro gradu pergunt et per occultum aguntur quid ergo non caperis tantae molis adspectu etiam si te non tegat non custodiat non foueat generetque ac spiritu suo riget quemadmodum haec cum primum usum habeant et neces saria uitaliaque sint maiestas tamen eorum totam mentem occupat ita omnis illa uirtus et in primis grati animi multum quidem praestat sed non uult ob hoc diligi amplius quiddam in se habet nec satis ab eo intellegitur a quo inter utilia numeratur gratus est quia expedit ergo et quantum expedit non recipit sordidum uirtus amatorem soluto ad illam sinu ueniendum est ingratus hoc cogitat uolebam gratiam referre sed timeo impensam timeo periculum uereor offensam faciam potius quod expedit non potest eadem ratio et gratum facere et ingratum ut diuersa illorum opera ita diuersa inter se proposita sunt ille ingratus est quamuis non oporteat quia expedit hic gratus est quamuis non expediat quia oportet propositum est nobis secundum rerum naturam uiuere et deorum exemplum sequi di autem quodcumque faciunt in eo quid praeter ipsam faciendi rationem secuntur nisi forte illos existimas fructum operum suorum ex fumo extorum et turis odore percipere uide quanta cotidie moliantur quanta distribuant quantis terras fructibus impleant quam opportunis et in omnes oras ferentibus uentis maria permoueant quantis imbribus repente deiectis solum molliant uenasque fontium arentes redintegrent et infuso per occulta nutrimento nouent omnia ista sine mercede sine ullo ad ipsos perueniente commodo faciunt hoc nostra quoque ratio si ab exemplari suo non aberrat seruet ne ad res honestas conducta ueniat pudeat ullum uenale esse beneficium gratuitos habemus deos si deos inquit imitaris da et ingratis beneficia nam et sceleratis sol oritur et piratis patent maria hoc loco interrogant an uir bonus daturus sit beneficium ingrato sciens ingratum esse permitte mihi aliquid interloqui ne interrogatione insi diosa capiamur duos ex constitutione stoica accipe ingratos alter est ingratus quia stultus est stultus etiam malus est quia malus est nullo uitio caret ergo et ingratus est sic omnes malos intemperantes dicimus auaros luxuriosos malignos non quia omnia ista singulis magna et nota uitia sunt sed quia esse possunt et sunt etiam si latent alter est ingratus qui uolgo dicitur in hoc uitium natura pro pensus illi ingrato qui sic hac culpa non caret quomodo nulla caret dabit beneficium uir bonus nulli enim dare poterit si tales homines submouerit huic ingrato qui beneficiorum fraudator est et in hanc partem procubuit animo non magis dabit beneficium quam decoctori pecuniam credet aut depositum committet ei qui iam pluribus abnegauit timidus dicitur aliquis quia stultus est et hoc malos sequitur quos indiscreta et uniuersa uitia circumstant dicitur timidus proprie natura etiam ad inanes sonos pauidus stultus omnia uitia habet sed non in omnia natura pronus est alius in auaritiam alius in luxuriam alius in petulantiam inclinatur itaque errant illi qui interrogant stoicos quid ergo achilles timidus est quid ergo aristides cui iustitia nomen dedit iniustus est quid ergo et fabius qui cunctando restituit rem temerarius est quid ergo decius mortem timet mucius proditor est camillus desertor non hoc dicimus sic omnia uitia esse in omnibus quomodo in quibusdam singula eminent sed malum ac stultum nullo uitio uacare ne audacem quidem timoris absol uimus ne prodigum quidem auaritia liberamus quomodo homo omnes sensus habet nec ideo tamen omnes homines aciem habent linceo similem sic qui stultus est non tam aeria et concitata habet omnia quam quidam quaedam omnia in omnibus uitia sunt sed non omnia in singulis extant hunc natura ad auaritiam impellit hic uino hic libidini deditus est aut si nondum deditus ita formatus ut in hoc illum mores sui ferant itaque ut ad propositum reuertar nemo non ingratus est qui malus habet enim omnia nequitiae semina tamen proprie ingratus appellatur qui ad hoc uitium uergit huic ergo beneficium non dabo quomodo male filiae suae consulet qui illam contumeliose et saepe repudiate collocauit malus pater familiae habebitur qui negotiorum gestorum damnato patrimonii sui curam mandauerit quomodo dementissime testabitur qui tutorem filio reliquerit pupillorum spoliatorem sic pessime beneficia dare dicetur quicumque ingratos eligit in quos peritura conferat di quoque inquit multa ingratis tribuunt sed illa bonis parauerunt contingunt autem etiam malis quia separari non possunt satius est autem prodesse etiam malis propter bonos quam bonis deesse propter malos ita quae refers diem solem hiemis aestatisque cursus et media ueris autumnique temperamento imbres et fontium haustus uentorum statos flatus pro uniuersis in uenerunt excerpere singulos non potuerunt rex honores dignis dat congiarium et indignis frumentum publicum tam fur quam periurus et adulter accipiunt et sine dilectu morum quisquis incisus est quidquid aliud est quod tamquam ciui non tamquam bono datur ex aequo boni ac mali ferunt deus quoque quaedam munera uniuerso humano generi dedit a quibus excluditur nemo nec enim poterat fieri ut uentus bonis uiris secundus esset contrarius malis communi autem bono erat patere commercium maris et regnum humani generis relaxari nec poterat lex casuris imbribus dici ne in malorum improborum que rura defluerent quaedam in medio ponuntur tam bonis quam malis conduntur urbes monumenta ingeniorum et ad indignos peruentura publicauit editio medicina etiam sceleratis opem monstrat compositiones remediorum salutarium nemo sup pressit ne sanarentur indigni in iis exige censuram et personarum aestimationem quae separatim tamquam digno dantur non in his quae promiscue turbam admittunt multum enim refert utrum aliquem non excludas an eligas ius et furi dicitur pace et homicidae fruuntur sua repetunt etiam qui aliena rapuerunt percussores et domi ferrum exercentes murus ab hoste defendit legum praesidio qui pluri mum in illas peccauerunt proteguntur quaedam non poterant ceteris contingere nisi uniuersis darentur non est itaque quod de istis disputes ad quae publice inuitati sumus illud quod iudicio meo ad aliquem peruenire debebit ei quem esse ingratum sciam non dabo ergo inquit nec consilium deliberanti dabis ingrato nec aquam haurire permittes nec uiam monstrabis erranti an haec quidem facies sed nihil donabis distinguam istud certe temptabo distinguere beneficium est opera utilis sed non omnis opera utilis beneficium est quaedam enim tam