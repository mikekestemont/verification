ut dionisius tirannus ille siciliae qui ob hoc idem uitium et tonstrices docuit filias necui alieno ora committeret leuiganda aedemque breuem ubi cubitare sueuerat alta circumdedit fossa eamque ponte solubili superstrauit cuius disiectos asseres et axiculos secum in somnum abiens transferebat eosdemque conpaginabat lucis initio processurus inflabant itidem has malorum ciuilium bucinas potentes in regia ea re ut damnatorum petita bona suis adcorporarent essetque materia per uicinitates eorum late grassandi namque ut documenta liquida prodiderunt proximorum fauces aperuit primus omnium constantinus sed eos medullis prouinciarum saginauit constantius sub hoc enim ordinum singulorum auctores infinita cupidine diuitiarum arserunt sine iustitiae distinctione uel recti inter ordinarios iudices rufinus primus praefectus praetorio et inter militares equitum magister arbetio praepositusque cubiculi anus quaestor et in urbe anicii quorum ad auorum aemulationem posteritas tendens satiari numquam potuit cum possessione multo maiore ix at persae in oriente per furta et latrocinia potius quam ut solebant antea per concursatorias pugnas hominum praedas agitabant et pecorum quis non numquam lucrabantur ut repentini aliquotiens superati multitudine militum amittebant interdum nihil prospicere prorsus quod poterat rapi permittebantur musonianus tamen praefectus pratorio multis ut ante diximus bonis artibus eruditus sed uenalis et flecti a ueritate pecunia facilis per emissarios quosdam fallendi perstringendique gnaros persarum scitabatur consilia adsumpto in deliberationes huius modi cassiano mesopotamiae duce stipendiis et discriminibus indurato diuersis qui cum fide concinente speculatorum aperte cognossent saporem in extremis regni limitibus suorum sanguine fuso multiplici aegre propulsare gentes infestas tamsaporem ducem parti nostrae contiguum occultis per ignotos milites temptauere conloquiis ut si copiam fors dedisset suaderet regi per litteras pacem tandem aliquando cum principe romano firmare ut hoc facto latere ab omni securus perduelles aduolaret adsiduos paruit tamsapor hisque fretus refert ad regem quod bellis acerrimis constantius inplicatus pacem postulat precatiuam dumque ad chionitas et eusenos haec scripta mittuntur in quorum confiniis agebat hiemem sapor tempus interstitit longum x haec dum per eoas partes et gallias pro captu temporum disponuntur constantius quasi recluso iani templo stratisque hostibus cunctis romam uisere gestiebat post magnenti exitium absque nomine ex sanguine romano triumphaturus nec enim gentem ullam bella cientem per se superauit aut uictam fortitudine suorum conperit ducum uel addidit quaedam imperio aut usquam in necessitatibus summis primus uel inter primos est uisus sed ut pompam nimis extentam rigentiaque auro uexilla et pulchritudinem stipatorum ostenderet agenti tranquillius populo haec uel simile quicquam uidere nec speranti umquam nec optanti ignorans fortasse quosdam ueterum principum in pace quidem lictoribus fuisse contentos ubi uero proeliorum ardor nihil perpeti poterat segne alium anhelante rabido flatu uentorum lenunculo se commisisse piscantis alium ad deciorum exempla uouisse pro re publica spiritum alium hostilia castra per semet ipsum cum militibus infimis explorasse diuersos denique actibus inclaruisse magnificis ut glorias suas posteritati celebri memoria commendarent ut igitur multa quaeque consumpta sunt in apparatu regio pro meritis cuilibet munera reddita secunda orfiti praefectura transcurso ocriculo elatus honoribus magnis stipatusque agminibus formidandis tamquam acie ducebatur instructa omnium oculis in eo contuitu pertinaci intentis cumque urbi propinquaret senatus officia reuerendasque patriciae stirpis effigies ore sereno contemplans non ut cineas ille pirri legatus in unum coactam multitudinem regum sed asilum mundi totius adesse existimabat unde cum se uertisset ad plebem stupebat qua celeritate omne quod ubique est hominum genus confluxerit romam et tamquam euphratem armorum specie territurus aut rhenum altrinsecus praeeuntibus signis insidebat aureo solus ipse carpento fulgenti claritudine lapidum uariorum quo micante lux quaedam misceri uidebatur alterna eumque post antegressos multiplices alios purpureis subtegminibus texti circumdedere dracones hastarum aureis gemmatisque summitatibus inligati hiatu uasto perflabiles et ideo uelut ira perciti sibilantes caudarumque uolumina relinquentes in uentum et incedebat hinc inde ordo geminus armatorum clipeatus atque cristatus corusco lumine radians nitidis loricis indutus sparsique cataphracti equites quos clibanarios dictitant rsonati thoracum muniti tegminibus et limbis ferreis cincti ut praxitelis manu polita crederes simulacra non uiros quos lamminarum circuli tenues apti corporis flexibus ambiebant per omnia membra diducti ut quocumque artus necessitas commouisset uestitus congrueret iunctura cohaerenter aptata augustus itaque faustis uocibus appellatus minime uocum lituorumque intonante fragore cohorruit talem se tamque immobilem qualis in prouinciis suis uisebatur ostendens nam et corpus perhumile curuabat portas ingrediens celsas et uelut collo munito rectam aciem luminum tendens nec dextra uultum nec laeua flectebat tamquam figmentum hominis non cum rota concuteret nutans nec spuens aut os aut nasum tergens uel fricans manumue agitans uisus est umquam quae licet adfectabat erant tamen haec et alia quaedam in citeriore uita patientiae non mediocris indicia ut existimari dabatur uni illi concessae quod autem per omne tempus imperii nec in consessum uehiculi quemquam suscepit nec in trabea socium priuatum adsciuit ut fecere principes consecrati et similia multa quae elatus in arduum supercilium tamquam leges aequissimas obseruauit praetereo memor ea me rettulisse cum incidissent proinde romam ingressus imperii uirtutumque omnium larem cum uenisset ad rostra perspectissimum priscae potentiae forum obstupuit perque omne latus quo se oculi contulissent miraculorum densitate praestrictus adlocutus nobilitatem in curia populumque e tribunali in palatium receptus fauore multiplici laetitia fruebatur optata et saepe cum equestres ederet ludos dicacitate plebis oblectabatur nec superbae nec a libertate coalita desciscentis reuerenter modum ipse quoque debitum seruans non enim ut per ciuitates alias ad arbitrium suum certamina finiri patiebatur sed ut mos est uariis casibus permittebat deinde intra septem montium culmina per adcliuitates planitiemque posita urbis membra conlustrans et suburbana quicquid uiderat primum id eminere inter alia cuncta sperabat iouis tarpei delubra quantum terrenis diuina praecellunt lauacra in modum prouinciarum exstructa amphitheatri molem solidatam lapidis tiburtini compage ad cuius summitatem aegre uisio humana conscendit pantheum uelut regionem teretem speciosa celsitudine fornicatam elatosque uertices scansili suggestu consulum et priorum principum imitamenta portantes et urbis templum forumque pacis et pompei theatrum et odeum et stadium aliaque inter haec decora urbis aeternae uerum cum ad traiani forum uenisset singularem sub omni caelo structuram ut opinamur etiam numinum adsensione mirabilem haerebat adtonitus per giganteos contextus circumferens mentem nec relatu effabiles nec rursus mortalibus adpetendos omni itaque spe huius modi quicquam conandi depulsa traiani equum solum locatum in atrii medio qui ipsum principem uehit imitari se uelle dicebat et posse cui prope adstans regalis ormizda cuius e perside discessum supra monstrauimus respondit astu gentili ante inquit imperator stabulum tale condi iubeto si uales equus quem fabricare disponis ita late succedat ut iste quem uidemus is ipse interrogatus quid de roma sentiret id tantum sibi placuisse aiebat quod didicisset ibi quoque homines mori multis igitur cum stupore uisis horrendo imperator in fama querebatur ut inualida uel maligna quod augens omnia semper in maius erga haec explicanda quae romae sunt obsolescit deliberansque diu quid ageret urbis addere statuit ornamentis ut in maximo circo erigeret obeliscum cuius originem formamque loco conpetenti monstrabo inter haec helenae sorori constanti iuliani coniugi caesaris romam adfectionis specie ductae regina tunc insidiabatur eusebia ipsa quoad uixerat sterilis quaesitumque uenenum bibere per fraudem inlexit ut quotienscumque concepisset immaturum abiceret partum nam et pridem in galliis cum marem genuisset infantem hoc perdidit dolo quod obstetrix corrupta mercede mox natum praesecto plus quam conuenerat umbilico necauit tanta tamque diligens opera nauabatur ne fortissimi uiri soboles appareret cupiens itaque augustissima omnium sede morari diutius imperator ut otio puriore frueretur et uoluptate adsiduis nuntiis terrebatur et certis indicantibus suebos raetias incursare quadosque ualeriam et sarmatas latrocinandi peritissimum genus superiorem moesiam et secundam populari pannoniam quibus percitus tricensimo post quam ingressus est die quartum kal iunias ab urbe profectus per tridentum iter in illiricum festinauit unde misso in locum marcelli seuero bellorum usu et maturitate firmato ursicinum ad se uenire praecepit et ille litteris gratanter acceptis sirmium uenit comitantibus sociis libratisque diu super pace consiliis quam fundari posse cum persis musonianus rettulerat in orientem cum magisterii remittitur potestate prouectis e consortio nostro ad regendos milites natu maioribus adulescentes eum sequi iubemur quicquid pro re publica mandauerit impleturi xi at caesar exacta apud senonas hieme turbulenta augusto nouies seque iterum consulibus germanicis undique circumfrementibus minis secundis ominibus motus remos properauit alacrior magisque laetus quod exercitum regebat seuerus nec discors nec adrogans sed longa militiae frugalitate conpertus et eum recta praeeuntem secuturus ut ductorem morigerus miles parte alia barbatio post siluani interitum promotus ad peditum magisterium ex italia iussu principis cum xxu milibus armatorum rauracos uenit cogitatum est enim solliciteque praestructum ut saeuientes ultra solitum alamanni uagantesque fusius multitudine geminata nostrorum forcipis specie trusi in angustias caederentur dum haec tamen rite disposita celerantur laeti barbari ad tempestiua furta sollertes inter utriusque exercitus castra occulte transgressi inuasere lugdunum incautam eamque populatam ui subita concremassent ni clausis aditibus repercussi quicquid extra oppidum potuit inueniri uastassent qua clade cognita agili studio caesar missis cuneis tribus equitum expeditorum et fortium tria obseruauit itinera sciens per ea erupturos procul dubio grassatores nec conatus inritus fuit cunctis enim qui per eos tramites exiere truncatis receptaque praeda omni intacta hi soli innoxii absoluti sunt qui per uallum barbationis transiere securi ideo labi permissi quod bainobaudes tribunus et ualentinianus postea imperator cum equestribus turmis quas regebant ad exsequendum id ordinati a cella tribuno scutariorum qui barbationi sociatus uenerat ad procinctum iter obseruare sunt uetiti unde redituros didicere germanos quo non contentus magister peditum ignauus et gloriarum iuliani peruicax obtrectator sciens se id contra utilitatem romanam iussisse hoc enim cum argueretur cella confessus est relatione fefellit constantium finxitque hos eosdem tribunos ad sollicitandos milites quos duxerat per speciem uenisse negotii publici qua causa abrogata potestate ad lares rediere priuati isdem diebus exercituum aduentu perterriti barbari qui domicilia fixere cis rhenum partim difficiles uias et suapte natura cliuosas concaedibus clausere sollerter arboribus inmensi roboris caesis alii occupatis insulis sparsis crebro per flumen rhenum ululantes lugubre conuiciis et romanos incessebant et caesarem qui grauiore motu animi percitus ad corripiendos aliquos septem a barbatione petierat naues ex his quas uelut transiturus amnem ad conpaginandos parauerat pontes qui nequid per eum impetraretur omnes incendit doctus denique exploratorum delatione recens captorum aestate iam torrida fluuium uado posse transiri hortatus auxiliares uelites cum bainobaude cornutorum tribuno misit facinus memorabile si iuuisset fors patraturos qui nunc incedendo per breuia aliquotiens scutis in modum alueorum subpositis nando ad insulam uenere propinquam egressique promiscue uirile et muliebre secus sine aetatis ullo discrimine trucidabant ut pecudes nanctique uacuas lintres per eas licet uacillantes euecti huius modi loca plurima perruperunt et ubi caedendi satietas cepit opimitate praedarum onusti cuius partem ui fluminis amiserunt rediere omnes incolumes hocque conperto residui germani ut infido praesidio insularum relicto ad ulteriora necessitudines et fruges opesque barbaricas contulerunt conuersus hinc iulianus ad reparandas tres tabernas munimentum ita cognominatum haut ita dudum obstinatione subuersum hostili quo aedificato constabat ad intima galliarum ut consueuerant adire germanos arceri et opus spe celerius consummauit et uictum defensoribus ibi locandis ex barbaricis messibus non sine discriminis metu collectum militis manu condidit ad usus anni totius nec sane hoc solo contentus sibi quoque uiginti dierum alimenta parata collegit libentius enim bellatores quaesito dexteris propriis utebantur admodum indignati quoniam ex commeatu qui eis recens aduectus est ideo nihil sumere potuerunt quod partem eius barbatio cum transiret iuxta superbe praesumpsit residuum quod superfuit congestum in aceruum exussit quae utrum ut uanus gerebat et demens an mandatu principis confidenter nefanda multa temptabat usque in id temporis latuit illud tamen rumore tenus ubique iactabatur quod iulianus non leuaturus incommoda galliarum electus est sed ut possit per bella deleri saeuissima rudis etiam tum ut existimabatur et ne sonitum quidem duraturus armorum dum castrorum opera mature consurgunt militisque pars stationes praetendit agrarias alia frumenta insidiarum metu colligit caute multitudo barbarica rumorem nimia uelocitate praeuersa barbationem cum exercitu quem regebat ut praedictum est gallico uallo discretum impetu repentino adgressa sequensque fugientes ad usque rauracos et ultra quoad potuit rapta sarcinarum et iumentorum cum calonibus parte maxima redit ad suos et ille tamquam expeditione euentu prospero terminata milite disperso per stationes hibernas ad comitatum imperatoris reuertit crimen conpositurus in caesarem ut solebat xii quo dispalato foedo terrore alamannorum reges chonodomarius et uestralpus urius quin etiam et ursicinus cum serapione et suomario et hortario in unum robore uirium suarum omni collecto consedere prope urbem argentoratum extrema metuentem caesarem arbitrati retrocessisse cum ille tum etiam perficiendi munimenti studio stringeretur erexit autem confidentiam caput altius adtollentem scutarius perfuga qui commissi criminis metuens poenam transgressus ad eos post ducis fugati discessum armatorum tredecim milia tantum remansisse cum iuliano docebat is enim numerus eum sequebatur barbara feritate certaminum rabiem undique concitante cuius adseueratione eadem subinde replicantis ad maiora stimulati fiducia missis legatis satis pro imperio caesari mandauerunt ut terris abscederet uirtute sibi quaesitis et ferro qui ignarus pauendi nec ira nec dolore perculsus sed fastus barbaricos ridens tentis legatis ad usque perfectum opus castrorum in eodem gradu constantiae stetit inmobilis agitabat autem miscebatque omnia sine modo ubique sese diffunditans et princeps audendi periculosa rex chonodomarius ardua subrigens supercilia ut saepe secundis rebus elatus nam et decentium caesarem superauit aequo marte congressus et ciuitates erutas multas uastauit et opulentas licentiusque diu nullo refragante gallias persultauit ad cuius roborandam fiduciam recens quoque fuga ducis accessit numero praestantis et uiribus alamanni enim scutorum insignia contuentes norant eos milites permisisse paucis suorum latronibus terram quorum metu aliquotiens cum gradum conferrent amissis pluribus abiere dispersi quae anxie ferebat sollicitus caesar quod trudente ipsa necessitate digresso periculis cum paucis licet fortibus populosis gentibus occurrere cogebatur iamque solis radiis rutilantibus tubarumque concinente clangore pedestres copiae lentis incessibus educuntur earumque lateri equestres iunctae sunt turmae inter quas cataphractarii erant et sagittarii formidabile genus armorum et quoniam a loco unde romana promota sunt signa ad usque uallum barbaricum quarta leuga signabatur et decima id est unum et uiginti milia passuum utilitati securitatique recte consulens caesar reuocatis praecursatoribus iam antegressis indictaque solitis uocibus quiete cuneatim circumsistentes adloquitur genuina placiditate sermonis urget ratio salutis tuendae communis ut parcissime dicam non iacentis animi caesarem hortari uos et orare conmilitones mei ut adulta robustaque uirtute confisi cautiorem uiam potius eligamus ad toleranda uel ad depellenda quae sperantur non praeproperam et ancipitem ut enim in periculis iuuentutem inpigram esse conuenit et audacem ita cum res postulat regibilem et consultam quid igitur censeo si arbitrium adfuerit uestrum iustaque sustinet indignatio paucis absoluam iam dies in meridiem uergit lassitudine nos itineris fatigatos scrupulosi tramites excipient et obscuri nox senescente luna nullis sideribus adiuuanda terrae protinus aestu flagrantes nullis aquarum subsidiis fultae quae si dederit quisquam commode posse transiri ruentibus hostium examinibus post otium cibique refectionem et potus quid nos agimus quo uigore inedia siti laboreque membris marcentibus occurramus ergo quoniam negotiis difficillimis saepe dispositio tempestiua prospexit et statum nutantium rerum recto consilio in bonam partem accepto aliquotiens diuina remedia repararunt hic quaeso uallo fossaque circumdati diuisis uigiliis quiescamus somnoque et uictu congruis potiti pro tempore pace dei sit dictum triumphaturas aquilas et uexilla uictricia primo lucis moueamus exordio nec finiri perpessi quae dicebantur stridore dentium infrendentes ardoremque pugnandi hastis inlidendo scuta monstrantes in hostem se duci iam conspicuum exorabant caelestis dei fauore fiduciaque sui et fortunati rectoris expertis uirtutibus freti atque ut exitus docuit salutaris quidam genius praesens ad dimicandum eos dum adesse potuit incitabat i accessit huic alacritati plenus celsarum potestatum adsensus maximeque florentii praefecti praetorio periculose quidem sed ratione secunda pugnandum esse censentis dum instarent barbari conglobati qui si diffluxissent motum militis in seditiones