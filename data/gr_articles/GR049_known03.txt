Ο 20ός αιώνας τελειώνει με διάφορα οικολογικά και περιβαλλοντικά ­ πραγματικά ή φανταστικά ­ προβλήματα αλλά και με προόδους. Σύμφωνα με τη θεωρία του θερμοκηπίου (το οποίο στα αγγλικά γράφεται greenhouse και το είδα γραμμένο σε βαθυστόχαστο άρθρο «διανοουμένου» ως... «πράσινο σπίτι») θα αυξηθεί η θερμοκρασία του πλανήτη, θα λιώσει το νερό στους πάγους, θα σηκωθεί η στάθμη της θάλασσας και θα λιγοστέψουν ­ ας πούμε κάτι και για την Ελλάδα ­ οι βροχές.
Το αν θα ισχύσει ή όχι η θεωρία αυτή στο μέλλον δεν είναι βέβαιο. Από την άλλη όμως η υπεραύξηση του διοξειδίου του άνθρακα στην ατμόσφαιρα είναι γεγονός που οφείλεται στις καύσεις οι οποίες προέρχονται από τα λεγόμενα «απολιθωμένα» καύσιμα όπως ο γαιάνθρακας και το πετρέλαιο. Τα οποία, ενώ ήταν «αποθηκευμένα» για χιλιετίες στα έγκατα της γης, μέσα σε 150 χρόνια «ανέβηκαν» και κάηκαν στην επιφάνεια (στα τρένα, στα εργοστάσια, στα πλοία, στα αυτοκίνητα, στους σταθμούς παραγωγής ηλεκτρικού ρεύματος) ανεβάζοντας πάνω από 15 φορές το ποσοστό του διοξειδίου του άνθρακα στην ατμόσφαιρα.
Οταν οι «διανοούμενοι» τονίζουν τους κινδύνους που υπάρχουν από την αλλαγή του κλίματος έχω μια απορία: Οταν δεν υπάρχει αντιπροσωπεία αυτοκινήτων που να μη διαφημίζει ότι προσφέρει δωρεάν ή φθηνά το αιρ κοντίσιον, έχουμε κατανοήσει ότι ουσιαστικά ήδη αλλάξαμε το προσωπικό μας κλίμα; Και όχι βέβαια μόνο στο αυτοκίνητο αλλά και στα σπίτια και στις δουλειές μας. «Μέχρι και ο φούρνος» άκουγα διαφήμιση αυτές τις ημέρες «έγινε κλιματιζόμενη αίθουσα». Μία, επομένως, από τις συνταρακτικές αλλαγές του περιβάλλοντος έχει σχέση με την αλλαγή του κλίματος. Και αυτή που ήρθε και αυτή που έρχεται. Και οι δύο έχουν προκληθεί από τον άνθρωπο. Μάλιστα η ειρωνεία της ιστορίας είναι ότι η «πλανητική κλιματική αλλαγή» ουσιαστικά προκαλείται από ενέργειές μας όπως είναι η «ατομική κλιματική αλλαγή». Η τελευταία για να πραγματοποιηθεί χρειάζεται ηλεκτρική ενέργεια και καύσιμα.
Βλέπω σε πλατεία «βορείων» προαστίων τη φάτνη κι από πάνω μια λεύκα γεμάτη φύλλα. Ελάχιστοι βεβαίως αναρωτήθηκαν για το πώς είναι δυνατόν η λεύκα να είναι γεμάτη φύλλα τέλη Δεκεμβρίου. Οταν θα έπρεπε να τα έχει ρίξει ήδη από τις αρχές Νοεμβρίου.
Στη φύση τις εντολές για τις βιολογικές αλλαγές στα φυτά και στα ζώα σίγουρα δεν θα ήταν εφικτό να τις δίνει ούτε η θερμοκρασία ούτε οι βροχές. Δεν οφείλεται επομένως στη φετινή καλοκαιρία το γεγονός ότι παραμένουν τα φύλλα πάνω στα φυλλοβόλα δέντρα. Τούτο επειδή αν ήταν δυνατόν η καλοκαιρία ή η κακοκαιρία (πάντα κατά τα ανθρώπινα πρότυπα) να καθορίσουν το πότε θα ανθίσουν οι αμυγδαλιές ή το πότε θα φύγουν τα χελιδόνια θα υπήρχε χάος. Γι' αυτόν τον λόγο και η φωτοπερίοδος, δηλαδή το μήκος της ημέρας (ή, μήπως, της νύχτας;) είναι ο κρίσιμος καθοριστικός παράγοντας της βιολογικής ζωής και λειτουργίας. Γνωρίζουμε, για παράδειγμα, επακριβώς ότι την Πρωτοχρονιά ο ήλιος θα ανατείλει στις 7.41 και θα δύσει στις 17.16. Ενώ δεν γνωρίζουμε τι καιρό θα κάνει.
Μόνο που η ανθρώπινη παρουσία, εκτός από την αλλαγή του κλίματος, αλλάζει και τη φωτοπερίοδο. Η ­ ας την ονομάσουμε ­ «φωτορύπανση» δημιουργεί πλέον συνθήκες τις οποίες τα φυτά και τα ζώα αδυνατούν να «κατανοήσουν». Πράγμα που σημαίνει ότι είναι λογικό να βλέπουμε στον επαρχιακό δρόμο του Πηλίου αυτή την εποχή και κάποια ανθισμένα σπάρτα. Ενώ θα έπρεπε να ανθίζουν την άνοιξη. Απλώς «μπερδεύτηκαν» από τα φώτα των αυτοκινήτων. Μην απορήσετε λοιπόν ιδιαίτερα όσοι έχετε γεμίσει τον κήπο και το μπαλκόνι σας με φωτεινές και εορταστικές γιρλάντες όταν θα βλέπετε τα φυτά στις γλάστρες σας να ανθίζουν ή να μην ανθίζουν όταν θα πρέπει.
Είναι βέβαιο ότι υπήρξαν συνταρακτικές αλλαγές στο περιβάλλον μας κατά τη διάρκεια του τελευταίου αιώνα. Μόνο που συχνά η υποβάθμιση που υπήρξε υπερτονίστηκε σε αντίθεση με την αναβάθμιση, την οποία συνήθως αποκρύπτουμε.
Τον κίνδυνο εξαφάνισης που πράγματι υπήρξε για τους πελεκάνους της Πρέσπας όλοι τον πληροφορήθηκαν, ενώ το γεγονός ότι σήμερα έχουν πολλαπλασιαστεί (κατά τη γνώμη μου υπέρμετρα!) το αφήνουμε κατά μέρος. Κάτι αντίστοιχο συμβαίνει και με τα φλαμίγκος που, ενώ ήταν σπανιότατα και μόνο στα νησιά του Ανατολικού Αιγαίου, σήμερα γέμισαν όλους τους υγροβιότοπους ως και τη Νότια Πελοπόννησο.
Οπως και αν έχει το πράγμα, ας επιτραπεί να τονιστεί ένα γεγονός: στα πουλιά προστατεύονται περισσότερο τα μεγάλα, τα άσπρα και αυτά που κελαηδούν ωραία. Με εξαίρεση ­ πάντοτε υπάρχει και αυτή ­ τους γύπες. Τους οποίους εξωραΐζουμε ονομαστικά, μια και ουδέποτε άκουσα να γράφεται ότι στο δάσος της Δαδιάς προστατεύονται τα όρνεα.
Σε ό,τι αφορά τα φυτά, και εδώ έχει γίνει ένα μεγάλο μπλέξιμο. Το οποίο οφείλεται στο γεγονός ότι στη χώρα μας θεωρήσαμε πως κινδυνεύει οτιδήποτε ήταν σπάνιο. Κάτι τελείως λανθασμένο.
Τι είναι όμως το περιβάλλον στη χώρα μας; Είναι μόνο τα δάση ή, μήπως, το χαρακτηριστικό τους είναι ο συνδυασμός των ελαιώνων με τους αμπελώνες και τα άλλα καλλιεργούμενα οικοσυστήματα; Γιατί θα πρέπει να διατηρηθεί μόνο ή αποκλειστικά κάποιος υγροβιότοπος και όχι ο κάμπος της Χίου, οι «μαστιχεώνες» της Καλύμνου, ο αμυγδαλεώνας της Λήμνου, το λεμονοδάσος του Πόρου, ο ελαιώνας της Αμφισσας;
Ο άνθρωπος κατάφερε να «εξημερώσει» σειρά φυτών και ζώων τα οποία χρησιμοποίησε κατά κύριο λόγο για τροφή. Είτε αναφερόμαστε στα σιτηρά είτε στα όσπρια είτε στους αμπελώνες, στις ελιές, στις αμυγδαλιές και στα φρούτα, αναπτύχθηκαν στην Ελλάδα αναρίθμητες ποικιλίες οι οποίες σήμερα κινδυνεύουν από εξαφάνιση.
Είναι προφανές ότι πρέπει να κινηθούμε δραστήρια για τη σωτηρία του κρίνου της θάλασσας και το ίδιο ισχύει για τα ορχεοειδή της Σάμου. Αλλά γιατί να μη σκεφθούμε και τα περίφημα φιρίκια του Πηλίου, την αμυγδαλιά της Λήμνου, τα ξυλάγγουρα της Χίου;
Εξαφανίστηκαν εδώ και χρόνια πολλές ποικιλίες αχλαδιάς επειδή τις αντικαθιστούν με νεότερες, περισσότερο «παραγωγικές», και το ίδιο ισχύει και στα μήλα. Τα γνωστά φιρίκια, π.χ., παραχωρούν τη θέση τους σε άλλες ποικιλίες όπως τα «ντελίσια».
Ουδεμία αντίρρηση υπάρχει βεβαίως στο να «εμβολιαστούν» οι φημισμένες μανταρινιές της Καλύμνου με τη νέα ποικιλία «κλημεντίνη» που δεν έχει κουκούτσια. Γιατί όμως να μη διατηρήσουμε και κάποια δέντρα από τα παλιά; Ηταν «λάθος» τους το ότι μας έθρεψαν για αιώνες χωρίς «στάγδην άρδευση», εντομοκτόνα, ζιζανιοκτόνα, λιπάσματα και φυτοφάρμακα;
Στον δρόμο από τη Δράμα για τη Θεσσαλονίκη υπάρχει ένα ελαιοτριβείο. Στο οποίο η ταμπέλα του εφέτος άλλαξε και έγινε «σύγχρονο» και «οικολογικό». Ομολογώ ότι καταευχαριστήθηκα βλέποντάς το. Επιτέλους, σκέφθηκα, το σύγχρονο πάει και με το «οικολογικό». Δεν είναι υποχρεωτικό καθετί το καινούργιο να απορρίπτεται από τους οικολογούντες «από χέρι». Οι οποίοι δέχονται να ασχολούνται στα σοβαρά μόνο με οτιδήποτε θεωρούν «παραδοσιακό».
Από την άλλη, βεβαίως, μήπως είναι σκόπιμο να τονίσουμε και το γεγονός ότι ίσως για να είναι κάποιος «in» και σύγχρονος (ιδιαίτερα στις παρέες και στα μπαράκια) θα πρέπει να δείχνει ότι τον ενθουσιάζει το λεγόμενο «παραδοσιακό»;
Οπως και αν έχει το πράγμα και ιδιαίτερα στο κομμάτι που αφορά τις τροφές, το παραδοσιακό κινδυνεύει να κυριαρχήσει. Αρκεί να δει κανείς το παραδοσιακό γιαούρτι, το παραδοσιακό ψωμί, το παραδοσιακό τυρί και δεν συμμαζεύεται.
Ημουν πιτσιρίκος στον Βόλο, αρχές της δεκαετίας του '50, όταν ο φούρνος της γειτονιάς μας άλλαξε την ταμπέλα που είχε με μια καινούργια. Η οποία έγραφε με μεγάλα γράμματα «Γερμανικόν Αρτοποιείον». Ουσιαστικά ο φούρναρης είχε αποφασίσει να περάσει στη νέα τεχνολογία με τον «κλίβανο» να καίει πετρέλαιο ως καύσιμο και όχι ξύλα. Η αλλαγή στην ποιότητα του ψωμιού ­ τότε η κατά κεφαλήν κατανάλωσή του ήταν ιδιαίτερα αυξημένη ­ ήταν εμφανής, ή τουλάχιστον έτσι νομίζαμε. Χώρια που η κυρία Μελπομένη είδε διαφορά και στην απλωμένη μπουγάδα της μια και η νέα καμινάδα έβγαζε λιγότερο καπνό. Από την άλλη, όπως τα σκέφτομαι «μετά σαράντα έτη», πρέπει κάτι τέτοιο να ήταν βέβαιο. Η ομοιόμορφη διανομή της θερμοκρασίας σε όλα τα σημεία του κλιβάνου ­ ο νέος τύπος ήταν από μαντέμι ­ έψηνε καλύτερα το ψωμί από τον προηγούμενο. Στον οποίο όταν τον τάιζε ο φούρναρης με ξύλα η θερμοκρασία ανέβαινε. Χωρίς βεβαίως ομοιομορφία στα επί μέρους σημεία του χώρου που έψηνε.
Στη συνέχεια όλοι οι φούρνοι του Βόλου ακολούθησαν την τεχνολογία εκσυγχρονιζόμενοι καταλλήλως. Εμειναν σήμερα κάνα-δυο παλαιοί (δεν τους λέω παραδοσιακούς) στους οποίους γίνεται χαμός από την πελατεία. Το αν ντουμανιάζουν τη γειτονιά με τους καπνούς που βγάζουν είναι μια άλλη ιστορία.
Για λόγους που αγνοώ πρέπει καθένας από εμάς για να θεωρηθεί στις παρέες του «in» να χαρακτηρίζει με τα χειρότερα λόγια όλα τα σύγχρονα προϊόντα. Οι εκφράσεις του είδους «ποιος ξέρει τι μας ταΐζουν» έρχονται και επανέρχονται συνεχώς. Η σύγχρονη χημεία τροφίμων ­ για την ίδια ομάδα σχολιαστών ­ μόνο προβλήματα δημιουργεί. Τα νέα παιδιά που πηγαίνουν στα Goody's, στα McDonald's και στα Kentucky Fried Chicken καταναλώνουν περίπου δηλητηριώδεις τροφές τις οποίες συνοδεύουν με εξίσου βλαβερά ποτά όπως η Coca-Cola.
Ενώ εμείς στην εποχή μας ζούσαμε άλλη, φυσική, ζωή. Με τον γαλατά να έρχεται το πρωί φορτωμένος το γάλα που μόλις είχε αρμέξει από την αγελάδα. Φρεσκότατο, γεμάτο μικρόβια μελιταίου πυρετού, το οποίο έπρεπε να βράσεις απαραιτήτως. Στο «φανάρι» κρεμασμένο στον τοίχο της κουζίνας υπήρχαν οι υπόλοιπες τροφές μια και η «παγωνιέρα» ­ το τότε ψυγείο, που χρησιμοποιούσε πάγο για ψύξη ­ ήταν είδος πολυτελείας. Ασε που δεν υπήρχε παγοπώλης στο χωριό να κάνει καθημερινή διανομή.
Τα κοτόπουλα που τρώμε σήμερα ουδεμία σχέση έχουν επίσης με εκείνα που τρώγαμε εμείς. Τα οποία πριν από δεκαετίες, ως ιδιαίτερα σπάνια εδέσματα, δημιούργησαν το γνωστό «ζωή και κότα».
Να θυμηθούμε λοιπόν ότι εδώ και 40 χρόνια σε εκείνες τις ειδυλλιακές εποχές τρώγαμε, εκτός από την άνοιξη και τις αρχές του καλοκαιριού, μόνο ηλικιωμένες και άρρωστες κότες. Χωρίς να ξεχνώ το γνωστό «η γριά κότα έχει το ζουμί» θυμάμαι τη γιαγιά μου να μας ταΐζει κότα μόνον όταν διαπίστωνε ότι υπήρχε κάποια στο κοτέτσι που πληρούσε τους όρους της γνωστής έκφρασης «πηγαίνει σαν ζαλισμένο κοτόπουλο». Με λίγα λόγια, το σφάξιμο και το ξεπουπούλιασμα ήταν μία φάση πριν από τον θάνατο. Τον οποίο θα προκαλούσε μια ασθένεια. Δηλαδή τα νοστιμότατα κοτόπουλα που τρώγαμε τότε, και όλοι τα νοσταλγούν, συνήθως ήταν άρρωστα.
Κάτι αντίστοιχο συμβαίνει σήμερα και με τις γίδες. Μια και είναι χρήσιμες τόσο για να γεννήσουν κατσικάκια όσο και για την παραγωγή γάλακτος ­ από το γιδίσιο γάλα γίνεται εξαιρετική φέτα ­ ο ιδιοκτήτης τις θέλει ζωντανές. Μόνο όταν γεράσουν ή αρρωστήσουν, και εδώ ένα βήμα πριν από τον θάνατο, τις σφάζουν. Δεν είναι άλλωστε τυχαίο το γεγονός ότι το κρέας από γίδα πωλείται πάμφθηνα.
Ας το έχουμε λοιπόν αυτό υπόψη μας όταν «φτιαχνόμαστε» με την εξαιρετική βραστή γίδα που τρώμε στο γραφικό εστιατόριο στο βουνό. Την πέρασε βεβαίως προηγουμένως η κυρα-Μαρία που τη μαγείρεψε από τη χύτρα ταχύτητας αλλά ας μην τα θέλουμε και όλα δικά μας. Στο κάτω κάτω της γραφής στην περίπτωση της γίδας υπάρχει και κάτι σίγουρο: είναι πάντοτε ντόπια, μια και δεν υπάρχουν γίδες εισαγόμενες.
Αν κοιτάξουμε αυτή την εποχή την προθήκη ενός μανάβικου της προκοπής, διαπιστώνουμε να υπάρχει τέτοια ποικιλία φρούτων και λαχανικών που αν τα έβλεπε κάποιος τη δεκαετία του '50 θα κινδύνευε από εγκεφαλικό.
Είναι βέβαιο ότι ήταν αδύνατον πριν από 30 χρόνια να δεις δίπλα δίπλα ντομάτες με κουνουπίδια καθώς και κολοκυθάκια, μελιτζάνες και αγγούρια με λάχανα. Ασε τα μήλα και τα αχλάδια με κεράσια, μπανάνες και ακτινίδια.
Συγχρόνως, μήπως θυμάται κανείς πόσα ξερά σύκα τρώγαμε τότε τον χειμώνα και πόσα σήμερα; Να προσθέσω και το ποσοστό των σπορελαίων σε σχέση με το ελαιόλαδο; Εμείς πάντως στον Βόλο θεωρούσαμε βλασφημία το να βάλουμε στο φαγητό σπορέλαιο. Κοιτάζουμε, έτσι για γούστο, τα ντουλάπια της κουζίνας μας σήμερα με τα αραβοσιτέλαια, τα ηλιέλαια, τα σογιέλαια και όλα τα άλλα;
Κάποτε, μετά από μια διάλεξη στη Λήμνο, με πλησίασε μια συμπαθέστατη κυρία η οποία είχε κρεμασμένο στο στήθος της στη θήκη, που αν δεν κάνω λάθος λέγεται «μάρσιπος», ένα ωραιότατο πιτσιρίκι. Φυσικά είχε άποψη, και μάλιστα απόλυτη, περί του πρακτέου: πρέπει να καταργηθούν όλα τα φυτοφάρμακα. Αλλά η απάντηση-ερώτηση που της έκανα την προβλημάτισε: Στον μικρό δίνετε φάρμακα;
Ηταν προφανές ότι η συμπαθής κυρία έκανε εμβόλια, έδινε αντιβιοτικά, αντιβηχικά και ό,τι άλλο έπρεπε στο παιδάκι. Ουδέποτε θα είχε επίσης διανοηθεί ότι θα έκανε διαδήλωση για την κατάργηση (σε αντιδιαστολή προς τα κακορίζικα φυτοφάρμακα) των ανθρωποφαρμάκων και των φαρμακείων.
Ο παλιός καλός καιρός
Αρκετοί ήδη θα διαφωνήσουν. Πώς είναι δυνατόν να συμβαίνει κάτι καλό όταν η κρατούσα άποψη πρέπει πάντα να μας οδηγεί σε εκφράσεις του είδους: «Θυμάσαι τι νόστιμα και μυρωδάτα ήταν τα ροδάκινα τότε;».
Συγχωρήστε μου την αυθάδεια, αλλά όσοι τα λένε αυτά απλώς αναπολούν έναν παλιό καλό καιρό ο οποίος ουδέποτε υπήρξε. Αν μας άρεσαν περισσότερο τα πορτοκάλια με κουκούτσια, γιατί δεν τα αγοράζουμε και σήμερα αλλά προτιμάμε τα μέρλιν; Υπάρχει, εδώ που τα λέμε, μια μερική ερμηνεία για την άποψή μας ότι όλα στο παρελθόν ήταν νοστιμότερα. Οφείλεται στο γεγονός ότι σε μια περίοδο πείνας και δυστυχίας το σύκο ήταν δώρο εξ ουρανού και το ίδιο ίσχυε και για τα μανταρίνια της Χίου και της Καλύμνου. Χώρια που φαίνεται ότι, αντί για το παρελθόν, αναζητούμε τα νιάτα μας που πέρασαν.
Σήμερα ζούμε σε μια συνταρακτική εποχή όπου οι αλλαγές σε όλους τους τομείς οδηγούν σε δρόμους τους οποίους δεν είχαμε καν φανταστεί. Ας τους απολαύσουμε!