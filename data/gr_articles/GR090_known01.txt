Οι δύο Μπιενάλε, η 50ή της Βενετίας και η 8η της Κωνσταντινούπολης, τόσο μέσω των κειμένων των καταλόγων τους όσο και μέσω των έργων αναφέρονται στις πολιτικές συνθήκες στον κόσμο σήμερα: «Ονειρα και Συγκρούσεις» ο τίτλος της 50ής Μπιενάλε Βενετίας με επιμελητή τον Ιταλό Φραντσέσκο Μπονάμι, «Ποιητική Δικαιοσύνη» στην 8η Μπιενάλε της Κωνσταντινούπολης με επιμελητή τον Αμερικανό Νταν Κάμερον.
Το πρώτο συνθετικό και στις δύο επαγγέλλεται την ελευθερία της καλλιτεχνικής δημιουργίας, ενώ το δεύτερο την αντίδραση στην αδικία που υφίστανται οι μη ευνοημένοι του παγκοσμιοποιημένου καπιταλισμού. Είναι χαρακτηριστικό ότι ο Μπονάμι δηλώνει στον κατάλογο πως με τα «Ονειρα και Συγκρούσεις» προσπάθησε να συντελέσει ώστε να «παραχθούν όνειρα που περιλαμβάνουν την τρέλα των (πολιτικών, οικονομικών και κοινωνικών) συγκρούσεων», προσπάθησε να αντιπαραθέσει την «ουτοπία» της καλλιτεχνικής δημιουργίας στον «ρεαλισμό» της πολιτικής. Παράλληλα ο Κάμερον δήλωσε στον Αυγουστίνο Ζενάκο στο «Βήμα» ότι με την «Ποιητική Δικαιοσύνη» θέλησε να αντιπαραθέσει «τη δημιουργικότητα και τον εσωτερικό συλλογισμό» της ποιητικής δημιουργίας «στον ακτιβισμό και στην εξωτερική δράση» που συνεπάγεται η απόδοση δικαιοσύνης και να δείξει «μια διακύμανση ανάμεσα στα πιο ποιητικά έργα και στα πιο πολιτικά».
Ο Ευρωπαίος Μπονάμι αναφέρεται στις «Συγκρούσεις» που εκτρέφει ο ρατσισμός παγκοσμίως, μη παίρνοντας ωστόσο πολιτική θέση, αφού εξίσου ο ρατσισμός που διαπιστώνει αφορά τους Παλαιστινίους και τους Εβραίους, τους Αραβες και τους Αμερικανούς, τους Γάλλους και τους Αλβανούς, τους ινδουιστές και τους μουσουλμάνους, τους βουδιστές, τις γυναίκες και τους ομοφυλόφιλους. Ναι μεν πράγματι έτσι είναι, λείπει εν τούτοις το «αλλά» της ανάλυσης, όταν μάλιστα μπαίνουν στον ίδιο ντορβά αδικούντες και αδικούμενοι, επιτιθέμενοι και αμυνόμενοι, ευημερούντες και πενόμενοι.
Οσον αφορά τον Αμερικανό Κάμερον, διεξοδικότερος στην πολιτική του ανάλυση για τις αδικίες που διαπράττονται κατά της παγκόσμιας πολιτιστικής κληρονομιάς (κάνει εκτενή αναφορά στο Σαράγεβο, στο Αφγανιστάν και στο Μουσείο της Βαγδάτης), λόγω των προτεραιοτήτων της παγκοσμιοποιημένης «ελεύθερης αγοράς» και του «νεοφιλελευθερισμού», αν και δείχνει επικριτικός εκ πρώτης όψεως ως προς τις ευθύνες της Αμερικής ως ηγέτιδας δύναμης, η σχετικοποίηση και τελικά και οι δικαιολογίες για τη στάση της δεν αργούν να ακολουθήσουν.
Ωστόσο δεν πρέπει κανείς να μείνει στο έλλειμμα κριτικής πολιτικής άποψης των δύο επιμελητών. Αντιθέτως θα πρέπει να επισημανθεί το γεγονός ότι η διεθνής πολιτική κατάσταση, «οι συγκρούσεις και οι αδικίες» δεν απασχολούν μόνο τους επιμελητές, που ενδεχομένως θέλουν να είναι επίκαιροι, αλλά και τους καλλιτέχνες, και κυρίως αυτούς. Δεν θεωρώ ότι τίτλος διοργάνωσης και θέμα θα μπορούσαν να φορέσουν στενά παπούτσια στα έργα τουλάχιστον εκείνα που ισορροπούν το εικαστικό αποτέλεσμα και εμπεριέχουν τον πολιτικό προβληματισμό συνθηκών τις οποίες είτε βιώνουν είτε οσμίζονται οι δημιουργοί τους. Δεν λέω ότι οι καλλιτέχνες είναι αθώοι, με την έννοια ότι μια συμμετοχή σε διεθνή διοργάνωση θα τους άφηνε αδιάφορους ως προς το θέμα της, ούτε βεβαίως και οι επιμελητές που κάνουν επιλεκτικές επιλογές. Απλά λέω ότι δεν ζουν σε γυάλα ούτε οι καλλιτέχνες ούτε οι επιμελητές οι οποίοι διατυπώνουν το θέμα της διοργάνωσης, αφού δεν αγνοούν όσα συμβαίνουν γύρω τους τόσο στο πολιτικό όσο και στο εικαστικό περιβάλλον.
Βιώνουμε περίοδο κρίσης και αλλαγών, κλονισμό σταθερών και πίστης (όχι μόνο στην τέχνη αλλά και σε επιστημονικά πεδία όπου η ασφάλεια του επιστημονικού ντετερμινισμού του παρελθόντος έχει κλονιστεί). Ενδεχομένως περνάμε φάση «αλλαγής παραδείγματος» κατά Kuhn. Η χρήση όλων αυτών των «μετά» (μετα-βιομηχανική, μετα-νεωτερική, μετα-μοντέρνο) δείχνει την ανασφάλεια του παρόντος έναντι των σταθερών του παρελθόντος. Και αυτό φαίνεται κατ' εξοχήν στα έργα εκείνα όπου η μορφή και η εικαστική επάρκεια προσπαθούν να ισορροπήσουν την προβολή του βιωμένου καταγγελτικού μηνύματος. Η ζωντανή τέχνη σήμερα δείχνει οργή, εγκαταλειμμένη απόγνωση, την ανατροπή των πραγμάτων, τις αντινομίες και τις αντιθέσεις, την πολυδιάσπαση, την απομόνωση και τη μοναξιά εν μέσω πλήθους ανθρώπων, την ένδεια των ανθρώπων εν μέσω πλήθους αγαθών, τη βία, ατομική και συλλογική, την εξουσία, την καταπιεστική και επιβαλλόμενη διαφορά. Και αυτό το είδαμε τόσο στη Βενετία όσο ακόμη και στη σαλονίσια εξαιρετικά αισθητικά στημένη έκθεση του Κάμερον στην Πόλη. (Η συλλειτουργία των εντυπωσιακών διαθέσιμων χώρων και των επιλεγέντων έργων, τόσο στο πρώην εργοστάσιο κανονιών όσο και στην υπόγεια πλημμυρισμένη δεξαμενή νερού, ήταν η καλύτερη που έχουμε δει ως τώρα σε τέτοιες μεγάλες διοργανώσεις, η δε λύση του ισπανού αρχιτέκτονα Marcos Corrales Lanterο για την εγκατάσταση σε «κυλινδρικές κάψουλες» των βιντεοέργων στις αποθήκες στο λιμάνι ήταν σοφή και απείχε λίγα μόνο βήματα από την τελειότητα.)
Οι συνθήκες του παγκοσμιοποιημένου προβληματικού, ανήσυχου, επικίνδυνου και ανασφαλούς παρόντος είναι φανερές τόσο στην Κωνσταντινούπολη με έργα όπως αυτά των C. Altay, Μ. Bonvicini, Τ. Bruguera, F. Bryce, Μ. Cuevas, Κ. Geers, S. Karimi, R.-L. Cuenca, Μ. McCarty, Ζ. Mthethwa, Υ. Okon, Ρ.- Μ. Tayou, Μ. Tomic, Xurban κ.ά. όσο και κυρίως στη Βενετία με τις θεματικές εκθέσεις «Ψευδή όρια: Σύγχρονη αφρικανική τέχνη και μεταβαλλόμενα τοπία» του G. Tawadros, «Πεδίο επείγοντος» του Η. Hanru με έργα από την Απω Ανατολή, «Η δομή της επιβίωσης» του C. Basualdo με έργα από τη Λατινική Αμερική, «Σύγχρονες αραβικές αναπαραστάσεις» της C. David, καθώς και μεγάλο μέρος των έργων των εκθέσεων «Αφατο» του F. Bonami και «Αργοπορίες και Επαναστάσεις» των F. Bonami και D. Birnbaum. Η αρχή είχε βεβαίως γίνει με την 11η Ντοκουμέντα στο Κάσελ την προηγούμενη χρονιά. Αλλά η εποπτεία που εξαιρετικά οργανωμένα προσέφερε ο Μπονάμι στη Βενετία, ακόμη και εκεί που έλειπε η εικαστική ισορροπία, ήταν αποκαλυπτική του κόσμου που ζούμε. (Τα επί τόπου εισαγωγικά κείμενα της κάθε έκθεσης όσο και τα συνοδευτικά για κάθε έργο ήταν τίμια πράξη ανατρεπτική της δικτατορίας του θεατή και υπονομευτική της «δικτατορίας του επιμελητή».) Η τέχνη αυτή αποδείχθηκε πιο ομιλητική από το CNN και το Αλ Τζαζίρα μαζί, και βεβαίως πιο επίκαιρη από τις περισσότερες εθνικές εκπροσωπήσεις.
Αν ωστόσο η διοργάνωση στη Δύση προσφέρει στους 100.000 επισκέπτες της μια συγκλονιστική εικαστική και κοινωνική εποπτεία των συνθηκών που η παγκοσμιοποίση κουβαλά σε Δύση, Απω Ανατολή, Λατινική Αμερική και αραβικό κόσμο, τι προσφέρει αυτή στην Κωνσταντινούπολη; Πέρα από την εικόνα ανεκτικότητας και ελευθερίας ενός ανατολικού στρατοκρατούμενου κράτους που επιθυμεί διακαώς να ενταχθεί στη Δύση, πέρα από την απόδειξη επάρκειας ενός αμερικανού επιμελητή να συγκροτήσει στην Ανατολή μια πάρα πολύ καλή διεθνή διοργάνωση, πόσοι ντόπιοι την επισκέπτονται ή έστω ασχολούνται με αυτήν, και ποια μπορεί να είναι η επίδρασή της στη σύγχρονη έστω εικαστική παραγωγή της Τουρκίας ή στην εισδοχή της χώρας αυτής στο διεθνές σύστημα των κόσμων της τέχνης; Εκανα την ερώτηση σε τούρκους συναδέλφους πανεπιστημιακούς, δηλαδή μεγαλοαστούς, διανοουμένους, ξενοσπουδασμένους. Η απάντηση ήταν ότι τους βοηθά να αισθάνονται ότι δεν είναι ξεχασμένοι από τη Δύση και ότι δεν θα είναι μακριά η ημέρα που οι ευνοημένοι του συστήματος, τώρα σε συνθήκες ανελευθερίας λόγου που εμείς ούτε φανταζόμαστε, θα απολαμβάνουν τα καλά του παγκοσμιοποιημένου καπιταλισμού.