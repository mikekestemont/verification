Το δρασκέλισμα προς την τρίτη χιλιετία είναι μια ανεπανάληπτη ευκαιρία για να αποτιμήσουμε την επιστημονική και τεχνολογική πρόοδο που επάνω της βασίζεται το μέλλον. Πρέπει, δηλαδή, να κάνουμε έναν ισολογισμό στα βιβλία της ανθρωπότητας για να μας βρει ο έλεγχος του επόμενου αιώνα σώφρονες και καλούς διαχειριστές της ζωής. Να ανατρέξουμε στο παρελθόν για να εκτιμήσουμε το παρόν και να φαντασθούμε το μέλλον. Να αξιολογήσουμε το μεγάλο ταξίδι του ανθρώπου μέσα στην αναζήτηση της βιολογικής αυτογνωσίας του και στην κατανόηση της ύπαρξής του.
Και ξεκινάμε από το βιβλίο της υγείας, το πρώτιστο αγαθό του ανθρώπου, για να περάσουμε από τη δαιμονική αντίληψη που επικρατούσε στους προϊστορικούς χρόνους στη θεοκρατική της Αρχαίας Ελλάδας, όπου ο Απόλλωνας και ο γιος του Ασκληπιός θεωρούνταν πατέρες της Ιατρικής, ενώ οι δύο κόρες του τελευταίου, η Υγεία και η Πανάκεια, συνδέθηκαν αντίστοιχα με την Υγιεινή και τη Θεραπευτική. Η ιατρική του Ασκληπιού, υπό την επίδραση του μεγάλου Ιπποκράτη, έθεσε τα θεμέλια της δυτικής ιατρικής, τον 5ο αι. π.Χ., τον κοσμοϊστορικό δηλαδή χρυσό αιώνα των Αθηνών. Στον 3ο και στον 2ο αι. π.Χ. εμφανίζεται η Σχολή των Εμπειριστών, οι οποίοι πίστευαν ότι κανένας δεν γνωρίζει την ακριβή φύση των νόσων και περιορίστηκαν στη θεραπεία με βότανα και άλλα θεραπευτικά μέσα. Υπήρξε και η Σχολή των υπεροπτών Μεθοδικών που χρησιμοποιούσαν καταπλάσματα, βδέλλες, βεντούζες, ψυχρά επιθέματα κ.ά. και οι οποίοι ειρωνεύονταν τον Ιπποκράτη.
Στα πρώτα χρόνια της εμφάνισης του χριστιανισμού σημαντικό ρόλο έπαιξε ο Κέλσος, που ταξινόμησε τις νόσους ανάλογα με το είδος της θεραπείας και όχι τις αιτίες, όπως και ο Γαληνός. Και αργότερα πρέπει ωστόσο να τονιστεί ότι στο θεοκρατικό Βυζάντιο ιδρύθηκαν τα νοσοκομεία που συνέβαλαν σημαντικά στην αντιμετώπιση της νόσου, παρά το γεγονός ότι ο χριστιανισμός οδήγησε σε οπισθοδρόμηση των αντιλήψεων περί νόσου, αφού είχε επιβληθεί το Christus Medicus.
Στον 17ο αι. εμφανίστηκε ο Σίντενχαντ, που θεοποίησε την κλινική παρατήρηση και περιέγραψε με ακρίβεια την επιδημία της πανώλης, η οποία το 1665 αφάνισε περισσότερους από 70.000 ανθρώπους στο Λονδίνο. Κατά τον 18ο αι. επικράτησε η τάση της ταξινόμησης και οι περισσότεροι γιατροί ήταν και βοτανολόγοι. Γι' αυτό οι νόσοι είχαν ταξινομηθεί σε 10 τάξεις, 295 γένη και 2.400 είδη. Από τότε η ιατρική απαλλάχθηκε από περίεργες αντιλήψεις και άρχισε να στηρίζεται σε επιστημονικές βάσεις.
Κατά τον 19ο αι. κυριάρχησε η παθολογική ανατομική, μακροσκοπική στην αρχή, μικροσκοπική ή κυτταρική αργότερα από τον Βίρχοφ, οραματιστή της κλινικής ιατρικής, καθώς η έννοια της νόσου ήταν συνώνυμη με ανατομική βλάβη. Θα πρέπει να τονιστεί ότι η γέννηση της γενετικής από τον Μέντελ που οδήγησε στην ενοποίηση των βιολογικών επιστημών και της εξελικτικής θεωρίας από τον Δαρβίνο, συνέβαλε στην καλύτερη κατανόηση της ζωής και της κοινωνίας δημιουργώντας ένα νέο βάθρο εκτίναξης της ιατρικής.
Εκτοτε η πρόοδος στον τομέα της υγείας γίνεται κατά μεγάλα κύματα και από το 1860 ως το 1900 τα διάφορα επιτεύγματα άλλαξαν τη μορφή της ιατρικής. Ετσι ο Μπέρναρντ εισήγαγε το πείραμα, ο Κοχ αποκάλυψε τον κόσμο των μικροβίων, ο Παστέρ με το αντιλυσσικό εμβόλιο άνοιξε το κεφάλαιο της εμβολιοθεραπείας, ενώ ταυτόχρονα ανακάλυψε την καταπολέμηση των μικροβίων (παστερίωση), ο Μόρτον με τη χημική ύπνωση άνοιξε το κεφάλαιο της αναισθησιολογίας, ο Φρόιντ το κεφάλαιο της ψυχανάλυσης, ο Οσλερ αναδείχθηκε πατέρας της σύγχρονης κλινικής ιατρικής και ο 19ος αι. έκλεισε με την ανακάλυψη των ακτίνων Χ από τον Ρέντγκεν, που έδωσε τη δυνατότητα της παρατήρησης του εσωτερικού σώματος.
Στις αρχές του 20ού αι. ο Λαντστάινερ ανακάλυψε τις ομάδες αίματος και κατέστησε τις μεταγγίσεις σχεδόν ακίνδυνες. Ωστόσο τα πρώτα 40 χρόνια του 20ού αι. συνοδεύτηκαν από πολύ μικρές προόδους και έχει αναφερθεί ότι, αν ένας γιατρός έπεφτε σε βαθύ ύπνο το 1900 και ξυπνούσε το 1940, θα μπορούσε με ένα σύντομο φροντιστήριο να ασκήσει άνετα την ιατρική. Ο κυματισμός αυτός δεν ήταν βέβαια τυχαίος καθώς επωαζόταν η δυναμική ενός νέου κύματος. Η πρόοδος σε συγγενείς βασικότερες επιστήμες, όπως η βιολογία, η χημεία, η φυσική και τα μαθηματικά, θα παρασύρει και την ιατρική σε έναν ξέφρενο ρυθμό που σήμερα όλοι βιώνουμε.
Ετσι, ενώ τις δεκαετίες του '20 και του '30 εμφανίζονται τα πρώτα βασικά επιτεύγματα, π.χ. ανακάλυψη της ινσουλίνης (1926) και σύνθεση της σουλφοναμίδης (1937), μετά το 1940 αρχίζει μια ραγδαία πρόοδος. Η ανακάλυψη του DNA και της δομής του τη δεκαετία του '50, η μεγαλύτερη ίσως ανακάλυψη του αιώνα μας από τους Γουάτσον, Κρικ, Γουίλκινς και Φράνκλιν, που τιμήθηκαν με το Νομπέλ Ιατρικής, εκτός από τη Φράνκλιν, η οποία είχε πεθάνει, και ο χειρισμός του DNA από τη δεκαετία του '70 εκτοξεύουν την κατανόηση της παθογένεσης και την αντιμετώπισή της, τη θεραπεία, δηλαδή, σε ασύλληπτες τροχιές. Περίπου 4.000 νόσοι έχουν γενετική αιτιολογία. Γρήγορα μάθαμε ότι οι καρκίνοι π.χ. έχουν γενετική βάση. Σε ελάχιστο χρόνο αποκαλύφθηκε η μοριακή βάση του AIDS. Οι μεταμοσχεύσεις προχώρησαν με γοργούς ρυθμούς. Η χαρτογράφηση του γονιδιώματος του ανθρώπου, των 100.000 περίπου γονιδίων του, τελειώνει μέσα στο 2000 και θα έχουμε πλήρη γενετική αυτογνωσία. Η γονιδιακή θεραπεία που άρχισε να συζητείται τη δεκαετία του '80 σήμερα εφαρμόζεται πειραματικά σε μερικές χιλιάδες ασθενείς και προβλέπεται να μετατραπεί σε κυρίαρχη θεραπευτική πρακτική μετά την αντιστοίχιση των γονιδίων με συγκεκριμένες νόσους. Η διαδικασία της γήρανσης προσεγγίζεται στο γενετικό επίπεδο. Ο έλεγχος του φύλου είναι ουσιαστικά πραγματικότητα. Η δημιουργία νέας γενιάς φαρμάκων και νέων διαγνωστικών μοριακών πρακτικών εκτοξεύει τη λεγομένη πια βιοϊατρική σε νέες τροχιές και η ιατρική εξατομικεύεται, καθώς ο καθένας μας είναι μία ανεπανάληπτη γενετική οντότητα που απαιτεί το δικό της βιοϊατρικό πρωτόκολλο.
Η βιολογική αυτογνωσία μας, η οποία έχει διανύσει έτη φωτός τα τελευταία χρόνια, μας θέτει ταυτόχρονα και προ των ευθυνών μας. Το καλό και το κακό, το ηθικό και το ανήθικο, το τυπικό και το παράτυπο, το νόμιμο και το παράνομο δεν διακρίνονται πια εύκολα. Οι αντιδράσεις μεταξύ ανθρώπων, τεχνολογίας και κοινωνίας οδηγούν σε μια νέα κοινωνιολογία γονιδίων. Κλωνοποίηση, γενετικά τροποποιημένοι οργανισμοί και ποικίλοι, ασύλληπτοι γενετικοί νεωτερισμοί μάς φέρνουν σε έναν θαυμαστό καινούργιο κόσμο, αλλά το θέμα της νόσου και της υγείας, ενώ διαβάζεται σχεδόν στην τελευταία του λεπτομέρεια, εξακολουθεί να μην είναι ακόμη πλήρως κατανοητό. Σαφώς χρειάζεται ένα νέο κύμα, πιο σύνθετο.
Γι' αυτό ας δούμε και έναν άλλο ωκεανό γνώσης μέσα από το βιβλίο της τεχνολογίας, η οποία παντρεύεται με την υγεία για να γεννηθεί μια άλλη πρόοδος, ασύλληπτη και αυτή, ελπιδοφόρα και δυναμική. Και εστιάζοντας την προσοχή μας στην ιατρική και βιολογική τεχνολογία στον αιώνα μας αξίζει να αναφέρουμε ενδεικτικά τα βαρβιτουρικά, το ηλεκτροκαρδιογράφημα (1903), τα υβρίδια αραβοσίτου (1918), το DDT (1933), τον τεχνητό νεφρό (1944), το αντισυλληπτικό χάπι (1955), τη μεταμόσχευση νεφρού (1959), τη μεταμόσχευση καρδιάς (1967), την επαναστατική ποικιλία σίτου (1962), την εξωσωματική γονιμοποίηση (1969), την τεχνητή σύνθεση γονιδίου (1970), την εισαγωγή ξένων γονιδίων σε βακτήρια (1973), τη μαγνητική τομογραφία (1978), τη βιοτεχνολογική παραγωγή ινσουλίνης (1978) και ιντερφερόνης (1980), το χάπι αμβλώσεων (1987)· γεννιέται επίσης η Ντόλι (1996), έχουμε απελευθέρωση στο εμπόριο των γενετικά τροποποιημένων οργανισμών (1996), τον έλεγχο του φύλου (1999) κ.ά.
Η πορεία του ανθρώπου στις επιστήμες και στην τεχνολογία είναι μια συνεχής αναζήτηση της αλήθειας η οποία προσεγγίζεται μετά από πολλές προσπάθειες. Μια τέτοια προσπάθεια αποτελεί και η φιλοσοφική σκέψη, ένα άλλο μεγάλο βιβλίο της ανθρωπότητας, που τη δεύτερη χιλιετία αρχίζει να καλλιεργείται μετά τον σκοτεινό Μεσαίωνα, κατά την Αναγέννηση. Κύριο χαρακτηριστικό της αναγεννησιακής φιλοσοφίας είναι η στροφή στο φυσικό - ενδοκοσμικό - ανθρωπολογικό και η αποστροφή από το υπερφυσικό - υπερβατικό - θεολογικό. Το αποτέλεσμα ήταν να επιταχυνθεί η προσέγγιση της φιλοσοφικής και φυσικής μας αυτογνωσίας, ενώ σήμερα είμαστε πολύ κοντά και στην πλήρη βιολογική αυτογνωσία μας.
Το περιβάλλον, ένα σπουδαίο επίσης βιβλίο της ανθρωπότητας, αποτέλεσε ένα άλλο θέμα φιλοσοφικού στοχασμού, στο ερώτημα κατά πόσον ο άνθρωπος προσαρμόζει το περιβάλλον στον εαυτό του ή αντίστροφα. Ποσιμπιλισμός, επιστημονικός ντετερμινισμός, γνωστικός μπιχεβιορισμός προσπαθούν να ερμηνεύσουν τη σχέση ανθρώπου και περιβάλλοντος επηρεάζοντας όλες τις επιστήμες. Για να φθάσουμε στην υλοποίηση του επιστημονικού αναγωγισμού με την αναγωγή της βιολογίας στη φυσική, στη χημεία και στα μαθηματικά και οι φιλοσοφικές έριδες να υποχωρούν σιγά σιγά μπροστά στην καθαρή επιστημονική αλήθεια. Και όπως υποστηρίζει ο Haward Kay, η βασική άποψη για τον κόσμο μας είναι μια μηχανιστική και αναγωγική άποψη που περιλαμβάνει μια συστηματική προσπάθεια να αναγάγει τους νόμους και τις θεωρίες της βιολογίας στους νόμους και στις θεωρίες της φυσικής και της χημείας, τους οργανισμούς στα προγράμματα, τη συμπεριφορά στα γονίδια, τη ζωή στην αναπαραγωγή, την καταγωγή των ειδών στα μακρομόρια, την κουλτούρα στη βιολογία.
Η εποχή την οποία βιώνουμε δεν ανήκει κυρίως σε μας αλλά σε όλους όσοι συνέβαλαν στην ανάπτυξη της επιστήμης και της τεχνολογίας. Η εποχή της γνώσης και της πληροφορίας είναι πρωτόγνωρη στην ιστορία της ανθρωπότητας, γι' αυτό και η ευθύνη όλων μας ως χρηστών αυτής της εποχής είναι τεράστια. Οι καλπάζοντες γενετικοί νεωτερισμοί και οι ασύλληπτες εφαρμογές της πληροφορικής προκαλούν δέος στον σημερινό άνθρωπο. Η βιομηχανική επανάσταση φαντάζει νάνος μπροστά στον γίγαντα της πληροφορικής και βιοτεχνολογικής επανάστασης. Και αν ο 19ος αι. ήταν ο αιώνας της λογικής και ο 20ός της φαντασίας, ο 21ος αιώνας είναι ο αιώνας της γενετικής και της βιοϊατρικής γενικότερα.
Και ενώ πολλά επιτεύγματα φάνταζαν μεταφυσικές φιλοδοξίες πριν από μερικές δεκαετίες, σήμερα είναι πραγματικότητα, ενώ το μέλλον γίνεται όλο και πιο ορατό. Ειδικοί επιστήμονες επισημαίνουν ήδη σε μία έρευνα των «Sunday Times» ότι το 2050 μ.Χ. θα μπορούν να υπάρχουν ανθρώπινοι κλώνοι, μίνι ρομπότ, βιονικά μέλη, σκεπτόμενες μηχανές, τεχνητή νοημοσύνη και πολλοί άλλοι νεωτερισμοί που θα αλλάξουν το σκηνικό της ζωής.