Συζητούνται μεθαύριο (16 Μαΐου 2000) στο Μονομελές Πρωτοδικείο Αθηνών τρεις αιτήσεις ασφαλιστικών μέτρων κατά του Μίμη Ανδρουλάκη και των εκδόσεων Καστανιώτη για το πολυσυζητημένο «αντιμυθιστόρημα» του πρώτου «Μν».
Τις αιτήσεις έχουν υποβάλει η Μονή Εσφιγμένου του Αγίου Ορους, ένα θρησκευτικό σωματείο ζηλωτικών και αυτό ροπών ­ το γνωστό από παλαιότερες κινητοποιήσεις ΕΛ.ΚΙ.Σ. ­ και πέντε άτομα, που επικαλούνται την ιδιότητά τους ως «θρησκευομένων». Οι αιτούντες παραπονούνται ότι το βιβλίο θίγει το θρησκευτικό συναίσθημα και, κατ' επέκταση, την προσωπικότητά τους και γι' αυτό ζητούν την προσωρινή απαγόρευσή του και την απόσυρσή του από την κυκλοφορία.
Παρόμοια αίτηση εκκρεμεί και στη Θεσσαλονίκη, η οποία κατά παράδοση πρωτοπορεί σε τέτοιου είδους υποθέσεις. Εκεί, μετά το δημόσιο κάψιμο αρκετών αντιτύπων του βιβλίου από αγανακτισμένους χριστιανούς, η κυκλοφορία του έχει τυπικά απαγορευθεί, με προσωρινή διαταγή του αρμόδιου προέδρου από τον περασμένο Μάρτιο.
Εξάλλου για το ίδιο πάντοτε βιβλίο έχει κινηθεί και η ποινική δικαιοσύνη. Στη Θεσσαλονίκη πάντοτε, ύστερα από μηνύσεις άλλων θρησκευομένων, ο αρμόδιος εισαγγελέας έχει ήδη ασκήσει ποινική δίωξη εις βάρος των κκ. Ανδρουλάκη και Καστανιώτη για κακόβουλη βλασφημία και καθύβριση θρησκεύματος (άρθρα 198-199 ΠΚ). Στην Αθήνα, από την άλλη, όπου οι δικαστές είναι συνήθως προσεκτικότεροι, διεξάγεται προκαταρκτική εξέταση.
Ο υπογράφων δεν είναι λογοτεχνικός κριτικός ούτε ψυχαναλυτής για να σχολιάσει το βιβλίο, αν και το διάβασε προσεκτικά. Εν πάση περιπτώσει δεν βρήκε τις επίμαχες σελίδες του «προκλητικότερες» από εκατοντάδες άλλες που έχουν γραφεί στη χώρα μας και αλλού για τα πάθη και τις αδυναμίες του Θεανθρώπου.
Απεναντίας, τον υπογράφοντα ενδιαφέρει λόγω ειδικότητας το ζήτημα αρχής που θέτει η επικείμενη δίκη: δικαιούται κάποιος να αξιώσει την απαγόρευση της κυκλοφορίας ενός βιβλίου, με το περιεχόμενο και την αισθητική του οποίου διαφωνεί; Και αν όχι, όπως υποθέτω ότι φρονούμε οι περισσότεροι, τι θα συμβεί αν το ίδιο βιβλίο τον προσβάλλει και τον πληγώνει, αν θίγει τα βαθύτερα και ειλικρινέστερα αισθήματά του, όπως είναι οι εθνικές, οι πολιτικές, οι φιλοσοφικές και βεβαίως οι θρησκευτικές του πεποιθήσεις; Σε τέτοιες περιπτώσεις, μήπως η ελευθερία της έκφρασης, η ελευθερία της επιστήμης και η ελευθερία της καλλιτεχνικής δημιουργίας πρέπει να υποχωρήσουν για να αποτραπεί ο ψυχικός πόνος που το επίμαχο δημοσίευμα ενδέχεται να προκαλέσει σε ορισμένους;
Σπεύδω ευθύς εξαρχής να διευκρινίσω ότι δεν αναφέρομαι σε περιπτώσεις εξατομικευμένων προσβολών κατά συγκεκριμένων προσώπων, όπως είναι κατά κανόνα η εξύβριση και η δυσφήμηση ­ απλή ή συκοφαντική ­ διά του Τύπου και των άλλων μέσων ενημέρωσης. Για τις περιπτώσεις αυτές, οι γενικές διατάξεις προβλέπουν την εκ των υστέρων επιβολή κυρώσεων ­ ποινικών και συνηθέστερα σήμερα αστικών ­ η συνταγματικότητα των οποίων κατ' αρχήν δεν αμφισβητείται. Αναφέρομαι, απεναντίας, σε περιπτώσεις μη εξατομικευμένων προσβολών, «συλλογικών» ή «ομαδικού χαρακτηρισμού» όπως αποκαλούνται, όπου ο κύκλος των προσώπων που ενδέχεται να θιγούν είναι ευρύτατος αν όχι ακαθόριστος: «Οι Ελληνες είναι "τέτοιοι"!», «οι Πελοποννήσιοι είναι "αλλιώτικοι"!». Οχι σπάνια, για τις προσβολές αυτές δεν ζητείται απλώς η επιβολή των συνήθων κυρώσεων, αλλά επιδιώκεται η λήψη και μέτρων προληπτικού χαρακτήρα, όπως είναι η απαγόρευση της κυκλοφορίας ενός εντύπου ή η κατάσχεση μιας ταινίας.
Είναι τα μέτρα αυτά συμβατά με την ελευθερία της έκφρασης και με τις εγγυήσεις της ελευθεροτυπίας; Στο ερώτημα αυτό η απάντηση που δίνει το σύγχρονο συνταγματικό δίκαιο είναι μονοσήμαντη: όχι, διότι τέτοιου είδους μέτρα ισοδυναμούν με λογοκρισία. Παρά ταύτα σημειώνονται αποχρώσεις από χώρα σε χώρα.
Στις Ηνωμένες Πολιτείες, για παράδειγμα, όπου η ελευθερία της έκφρασης απολαμβάνει ιδιαίτερη προστασία, συλλογική προσβολή κατ' αρχήν δεν νοείται. Εν πάση περιπτώσει, είναι σήμερα κυριολεκτικά αδιανόητη η δικαστική απαγόρευση της κυκλοφορίας βιβλίων ή άλλων εντύπων ακόμη και σε υποθέσεις ατομικών προσβολών.
Αλλά και στην Ευρώπη, όπου πάντως η ελευθερία της έκφρασης δεν απολαμβάνει τόσα πολλά προνόμια, οι διατάξεις για την κατάσχεση ή την απαγόρευση της κυκλοφορίας εντύπων έχουν ουσιαστικά περιπέσει σε αχρησία στις χώρες όπου τυπικά επιβιώνουν.
Είναι έτσι χαρακτηριστικό ότι οι μόνες περιπτώσεις απαγορεύσεων που έχουν επιβληθεί τα τελευταία χρόνια για συλλογική προσβολή δεν αφορούσαν έντυπα αλλά ταινίες, κινηματογραφικές και βίντεο: πρόκειται για τις δύο υποθέσεις βλασφημίας που έφθασαν ως σήμερα στο Δικαστήριο του Στρασβούργου, και τις οποίες οι διώκτες του Μ. Ανδρουλάκη κακώς επικαλούνται σε μια δίκη που δεν αφορά εικόνες και ήχους, αλλά βιβλίο (Otto Preminger κατά Αυστρίας, 1994, και Wingrove κατά Ηνωμένου Βασιλείου, 1996).
Στις υποθέσεις αυτές η κατάσχεση πειραματικής κινηματογραφικής ταινίας για τη ζωή του Χριστού σε επαρχιακή πόλη της Αυστρίας, και η απαγόρευση στην Αγγλία της κυκλοφορίας βιντεοταινίας με το ερωτικό παραλήρημα μοναχής του 16ου αιώνα κρίθηκαν θεμιτές, διότι το Ευρωπαϊκό Δικαστήριο θεώρησε ότι η δύναμη της ζωντανής εικόνας μπορεί να αποβεί ασύγκριτα βλαπτικότερη για τους θρησκευόμενους χριστιανούς από την επιρροή των λέξεων ενός γραπτού κειμένου. Απεναντίας, σε μιαν άλλη πολύκροτη υπόθεση, την προβολή της ταινίας «Je vous salue Marie» του Ζ. - Λ. Γκοντάρ, το Εφετείο Παρισίων έκρινε το 1985 ότι, ύστερα από τον θόρυβο που είχε προκληθεί, οι θεατές που προσέρχονταν για να παρακολουθήσουν το έργο ήταν κατά τεκμήριο επαρκώς ενημερωμένοι για το τι θα δουν. Ως εκ τούτου, δεν μπορούσε να τεθεί ζήτημα προσβολής του θρησκευτικού συναισθήματός τους.
Στη χώρα μας, οι μόνες δύο περιπτώσεις επιβολής μέτρων προληπτικού χαρακτήρα για συλλογικές προσβολές τα τελευταία χρόνια ήταν η απαγόρευση της προβολής του «Τελευταίου πειρασμού» του Μ. Σκορσέζε το 1988, και η απαγόρευση της κυκλοφορίας του «λεξικού Μπαμπινιώτη» προ διετίας. Την πρώτη διέταξε ως ασφαλιστικό μέτρο το Μονομελές Πρωτοδικείο Αθηνών, ύστερα από αίτηση που κατέθεσαν θρησκευόμενοι πολίτες, αφού προηγουμένως είχαν προκαλέσει βίαια επεισόδια σε πολλές κινηματογραφικές αίθουσες (απόφαση 17115/1988, Δ. Λοβέρδος, Πρόεδρος Πρωτοδικών). Τη δεύτερη επέβαλε το Μονομελές Πρωτοδικείο Θεσσαλονίκης, επίσης ως ασφαλιστικό μέτρο, ύστερα από αίτηση οπαδών του ΠΑΟΚ και άλλων Θεσσαλονικέων, που διαμαρτύρονταν για το πολυσχολιασμένο λήμμα «Βούλγαρος» (απόφαση 18134/1988, Ν. Τσάκος, Πρόεδρος Πρωτοδικών). Το αξιοσημείωτο είναι ότι την τελευταία αυτή απόφαση εξαφάνισε, ως αντίθετη προς την ελευθερία του Τύπου και της επιστήμης, η Ολομέλεια του Αρείου Πάγου με μεγάλη πλειοψηφία, ύστερα από αίτηση αναιρέσεως υπέρ του νόμου που είχε ασκήσει ο εισαγγελέας του ανώτατου δικαστηρίου [ΑΠ (Ολ.) 13/1999].
Υπό τα δεδομένα αυτά, η μεθαυριανή δίκη αποκτά ιδιαίτερο ενδιαφέρον. Θα πιθανολογήσει το Δικαστήριο κίνδυνο προσβολής του θρησκευτικού συναισθήματος των αιτούντων, όταν κανένας δεν τους υποχρέωσε να αγοράσουν, πολύ δε λιγότερο να διαβάσουν το επίμαχο βιβλίο; Και αν ναι, τι θα συμβεί με τα δεκάδες άλλα βιβλία, ελλήνων και ξένων συγγραφέων, με ανάλογο περιεχόμενο, που είναι εκτεθειμένα στις προθήκες όλων των βιβλιοπωλείων; Θα εξοβελισθούν και αυτά στο πυρ το εξώτερο;
Θα θεωρήσει το Δικαστήριο ότι συντρέχει περίπτωση επείγοντος για τη λήψη των αιτούμενων μέτρων, όταν έχουν περάσει έξι και πλέον μήνες από την κυκλοφορία του βιβλίου και όταν οι πωλήσεις του, λόγω του θορύβου που ξέσπασε, έχουν ξεπεράσει κάθε προσδοκία του εκδότη και του συγγραφέα του; Και αν υποθέσουμε ότι το βιβλίο θίγει όντως το θρησκευτικό συναίσθημα του «μέσου» ορθόδοξου χριστιανού, πώς είναι δυνατόν να αναχθεί σε αποφασιστικό κριτήριο για τη διάγνωση της προσβολής η στάση ορισμένων περιθωριακών φονταμενταλιστών, οι οποίοι είναι αποφασισμένοι περίπου σε κάθε περίπτωση να προκαλούν επεισόδια;
Θα αγνοήσει το Δικαστήριο σειρά αποφάσεων που απέρριψαν στο παρελθόν ανάλογες αιτήσεις, με τη σκέψη ότι η απόσυρση και η απαγόρευση της κυκλοφορίας εντύπων δεν μπορεί να επιβληθεί ως ασφαλιστικό μέτρο ­ ακόμη και όταν αυτά προσβάλλουν την προσωπικότητα κάποιων ­ διότι τούτο θα προσέκρουε στην απαγόρευση της λογοκρισίας και τις άλλες συνταγματικές εγγυήσεις της ελευθεροτυπίας; (ΜΠρωτΗρ 345/1979, ΜΠρωτΑθ 22338/1996).
Το καινούργιο στοιχείο στην «υπόθεση Ανδρουλάκη» σε σχέση με τις άλλες παρόμοιες που ξέσπασαν στο παρελθόν είναι η άμεση διαπλοκή της επίσημης Εκκλησίας στην εξέλιξη των γεγονότων. Με το εμπρηστικό ανακοινωθέν που εξέδωσε στις 7.2.2000, δηλαδή μετά τα επεισόδια της Θεσσαλονίκης, η Ιερά Σύνοδος της Εκκλησίας της Ελλάδος δεν αρκέστηκε να κοσμήσει το βιβλίο με βαρύτατους χαρακτηρισμούς. Εσπευσε επιπλέον να δικαιολογήσει τις «αντιδράσεις» ­ τις κάθε είδους αντιδράσεις; ­ «πιστών μελών της Εκκλησίας», «λόγω της πρωτοφανούς βλασφήμου αισχρότητος του βιβλίου "Μν"».
Ο υπογράφων θέλει να ελπίζει ότι η απροσδόκητης βιαιότητας ­ αν και όχι αναπάντεχη ­ χείρα αυτή βοηθείας προς τους αιτούντες δεν θα εμποδίσει το Δικαστήριο να σταθεί στο ύψος της αποστολής του. Και να δικάσει την υπόθεση με τη νηφαλιότητα, τον επαγγελματισμό και το αίσθημα ευθύνης που επιβάλλουν τα πραγματικά διακυβεύματα της μεθαυριανής δίκης.