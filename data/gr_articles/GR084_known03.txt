Το μείζον πρόβλημα της Αριστεράς βρίσκεται στην αναδιατύπωση των πολιτικών στόχων της. Το ζήτημα όμως αυτό δεν είναι μόνο ζήτημα περιεχομένου, αλλά και ζήτημα κλίμακας. Ερωτάται δηλαδή ποιες είναι οι κοινωνικές προϋποθέσεις για να μπορεί να επανακάμψει η «πολιτική» ως καθολική αξιακή αρμοδιότητα. Τα αγωνιώδη ερωτήματα πώς να ξεφύγουμε από τον ασφυκτικό εναγκαλισμό της έξωθεν δεδομένης «εθνικής» ανταγωνιστικής και παραγωγιστικής μεγιστοποίησης, πώς να επιβάλουμε τη δημοκρατική επιστροφή των θεμελιωδών αξιακών ερωτημάτων, πώς να επανεισαγάγουμε μια πολιτική διάσταση στα καθημερινά διακυβεύματα έτσι ώστε η «Αριστερά» να μπορεί να αρθρώσει έναν νέο λόγο που να μην είναι αγκυλωμένος στα απαρέγκλιτα παραγωγιστικά έξωθεν, πώς να μπορέσουμε να επανηθικοποιήσουμε την κοινωνία θέτοντας το θεμελιώδες ιστορικό ερώτημα της σχέσης ανάμεσα στην αλληλεγγύη και στην αμοιβαιότητα, πώς να ενεργοποιήσουμε μιαν ιστορία που, και αν ακόμη φυσικά δεν «έχει τελειώσει», μοιάζει ολοένα και πιο δυσκίνητη και καθηλωμένη στις προδιαγραφές που της έχουν τεθεί από πάνω, προφανώς από εκείνους που θέλουν να την τελειώσουν μια για πάντα και στον αιώνα τον άπαντα, είναι ερωτήματα που δεν είναι δυνατόν να τεθούν έξω από το οργανωτικό τους πλαίσιο.
Και στο σημείο αυτό η αμηχανία εντείνεται. Διότι θα πρέπει, δυστυχώς, να θεωρείται δεδομένο ότι, υπό τις παρούσες συνθήκες, μια τέτοια «επιστροφή της πολιτικής» είναι δύσκολη, αν όχι αδύνατη, στα πλαίσια των δεδομένων «εθνικών κρατικών σχηματισμών». Καμία μικρή χώρα δεν είναι σε θέση να θέσει το ζήτημα αν ή όχι επιλέγει να «συγκλίνει» όχι βέβαια στα κριτήρια του Μάαστριχτ, αλλά στις ευρύτερες μορφές που έχουν επιβληθεί τόσο από την επιστήμη και την τεχνική όσο και από τη λεγομένη «παγκοσμιοποίηση», που, δεν πρέπει να το ξεχνάμε, δεν είναι κατά κανένα τρόπο μια απλή και απαρέγκλιτη «τεχνική» εξέλιξη αλλά μια συνειδητή πολιτική και εξουσιαστική επιλογή, η οποία έγινε όπως έγινε αλλά θα μπορούσε κάλλιστα να μην έχει γίνει. Καμία μικρή χώρα δεν μπορεί να αναπροσδιορίζει από μόνη της την αρμοδιότητα της πολιτικής. Καμία μικρή χώρα δεν είναι σε θέση να προχωρήσει μόνη της σε μιαν απόλυτη και κυρίαρχη αυτοθέσπιση. Οι εθνικές αυτονομίες και οι προστατευτισμοί είναι φαινόμενα που δεν αντιστοιχούν πια στην εξέλιξη των παραγωγικών δυνάμεων. Οσο και αν δεν πρέπει κανείς να υποδουλώνεται στους έξωθεν περιορισμούς και προσδιορισμούς, δεν είναι δυνατόν να αγνοεί την οικονομική, πολιτική αλλά και ιδεολογική αδυναμία των μικρών κοινωνικών ενοτήτων να αντιμετωπίσουν τα τεράστια προβλήματα που θα προέκυπταν μέσα από μια γενναία πολιτική παρέμβαση στις παραγωγικές σχέσεις. Κανένας δεν μπορεί να αγνοήσει ατιμωρητί τις επιπτώσεις της κινητικότητας του κεφαλαίου και της πληροφορίας. Η πολιτική αναθέσπιση πρέπει λοιπόν να είναι κοινωνικοοικονομικά εφικτή.
Αν επιλέξουμε να μην καταθέσουμε τα όπλα, είμαστε υποχρεωμένοι να σκεφτούμε ευρύτερα. Και στο σημείο αυτό, παρά τα φαινόμενα, η Ευρωπαϊκή Ενωση μπορεί ενδεχομένως να αποδειχθεί πολύ σημαντικότερη από ό,τι φαίνεται. Εντελώς επιγραμματικά λοιπόν θα θίξω τρία σημεία:
Α. Από τη μια μεριά, η Ευρωπαϊκή Ενωση συγκροτεί, τουλάχιστον δυνάμει, μια επαρκώς μεγάλη οικονομική και πολιτική δύναμη ώστε να είναι δυνατόν και να συμβάλει στη μερική αναδιατύπωση των όρων λειτουργίας της παγκόσμιας οικονομίας και να μπορεί να επιλέγει, ως ένα βαθμό τουλάχιστον, τους όρους με τους οποίους η ίδια θα συμμετέχει στο παγκόσμιο σύστημα. Η Ευρώπη θα μπορούσε ίσως να κάνει οποιαδήποτε πολιτική επιλογή, να διεκδικήσει τη διεύρυνση της πολιτικής της αρμοδιότητας δίχως να καταρρεύσει. Αν λοιπόν συνέτρεχαν οι εσωτερικοί πολιτικοί και ιδεολογικοί όροι ­ που σαφώς δεν συντρέχουν ακόμη ­, θα ήταν κάλλιστα δυνατόν στο πλαίσιο της ΕΕ να αναδιατυπωθεί το ζήτημα της άρθρωσης του αιτήματος της αλληλεγγύης και του αιτήματος της ανάπτυξης με σχετικά αυτόνομους όρους. Θα ήταν δηλαδή δυνατόν να σκεφθεί κανείς μια κοινή πολιτική απόφαση που προτάσσει το ζήτημα της αλληλέγγυας ενίσχυσης του κοινωνικού ιστού και ενεργοποιεί μια νέα αφετηρία κοινωνικών προβληματισμών ακόμη και εις βάρος των έξωθεν διδομένων άμεσων αναπτυξιακών δυναμικών.
Β. Δεύτερον, η Ευρώπη είναι ο κατ' εξοχήν ιστορικός και γεωγραφικός πολιτιστικός χώρος όπου η παράδοση μιας υπαλλακτικής αριστερής κοινωνικής προβληματικής είναι ακόμη, εν μέρει τουλάχιστον, ζωντανή. Παρ' όλη τη διαβρωτική ιδεολογική επιρροή των παγκοσμιοποιημένων καταναλωτικών και ατομικιστικών ιδεολογιών και προτύπων συμπεριφοράς, αν υπάρχει κάποιος χώρος ο οποίος φαίνεται να προβάλλει ακόμη ορισμένες ιδεολογικές και πολιτικές αντιστάσεις, ο χώρος αυτός εντοπίζεται στην Ευρώπη. Η νίκη των σοσιαλιστικών πολιτικών δυνάμεων την τελευταία περίοδο σηματοδοτεί ίσως όχι τόσο μιαν απλή επιθυμία αλλαγής φρουράς, αλλά τη συνείδηση ότι πρέπει και μπορεί να αναζητηθούν νέες διέξοδοι προς την κατεύθυνση της αναδιατύπωσης και διεύρυνσης της πολιτικής αρμοδιότητας. Παρ' όλη τη φαινομένη εξακολουθητική συρρίκνωση των πολιτικών πρωτοβουλιών, η ασφυκτική αγκάλη της «πραγματικότητας» προκαλεί ίσως μια διάχυτη βούληση για μια κοινή αλλαγή των αξιακών ιεραρχήσεων. Και αν λοιπόν ακόμη το αίτημα για ανάκαμψη του πολιτικού νοήματος μιας κοινής ευρωπαϊκής αλληλεγγύης δεν βρίσκεται στην ημερησία διάταξη, θα μπορούσε ίσως να επιχειρηθεί η διεύρυνση της ατζέντας.
Γ. Τρίτον, και ίσως ακόμη σημαντικότερο, είναι το ζήτημα ότι η πολιτική συγκρότηση της ΕΕ είναι ακόμη μια ανοικτή διαδικασία, και ένα στοίχημα. Το Μάαστριχτ και το Αμστερνταμ δεν είναι παρά παροδικοί σταθμοί σε μια διαδρομή που εμφανίζεται άδηλη και δυσεντόπιστη ως προς τους στόχους της και ως προς τη δυναμική της. Και στο πλαίσιο αυτό, το ζήτημα της πολιτικής κατεύθυνσης και δόμησης του ενιαίου χώρου δεν είναι δεδομένο και ετεροπροσδιορισμένο, αλλά αιτούμενο και αναθεσπίσιμο εφ' όλης της ύλης. Ισως μάλιστα οι συζητήσεις που μοιραία θα αρχίσουν γύρω από την οικοδόμηση της πολιτικής Ευρώπης αποτελέσουν και την καλύτερη ευκαιρία για την ευρύτερη αναδιατύπωση του καίριου ζητήματος ποια είναι, ποια πρέπει να είναι και ποια μπορεί να είναι η αρμοδιότητα του πολιτικού. Η συνεχής πάλη κατά των παραδοσιακών αγκυλώσεων θα μπορούσε να επιτρέψει την κατασκευή μιας νέας ευρωπαϊκής πολιτικής συνείδησης γύρω ακριβώς από την κατασκευή μιας αλληλέγγυας κοινωνικής Ευρώπης.
Σήμερα βεβαίως κάτι τέτοιο δεν διαφαίνεται ούτε καν ως αχνή προοπτική. Η Ευρώπη είναι η Ευρώπη των νομισματικών ισορροπιών, των μονοπωλίων, των υπερεθνικών και της μονόπλευρης λιτότητας διανθισμένης από διάσπαρτες καλές προθέσεις και ρητορικές εξάρσεις. Αλλά η ίδια η στενότητα και έλλειψη νοήματος των σημερινών πολιτικών προοπτικών είναι ίσως και εκείνη που θα μπορέσει να γεννήσει μια νέα αξιακή διάσταση. Ούτε ο ανύπαρκτος και εν πάση περιπτώσει δυσκαθήλωτος «κοινός πολιτισμός» ούτε τα μη εντοπίσιμα και πάντως αναστρέψιμα κοινά συμφέροντα είναι σε θέση να δημιουργήσουν τις προϋποθέσεις για ένα πλήρως ελλείπον κοινό πολιτικό φαντασιακό. Για να γίνει κάτι τέτοιο, θα χρειαζόταν μια νέα φαντασιακή διάσταση, μια ενεργοποιούσα ελπίδα, μια άμεσης εμβέλειας κινητοποιούσα αξία, που να αντανακλάται σε όλους τους κοινωνούς ενός νέου κοινού πολιτικού και κοινωνικού γίγνεσθαι. Και το γίγνεσθαι αυτό θα μπορούσε να επικεντρωθεί γύρω από το αλληλέγγυο κοινωνικό, εργασιακό και πολιτικό αυτοθεσπίζεσθαι των υπό αίρεσιν Ευρωπαίων, όχι ως υφισταμένης κοινότητας αλλά ως ενσάρκωσης μιας νέας ελεύθερης πολιτικής λογικής ενός νέου ελλόγου αυτοθεσπίζοντος «λαού», ενός νέου πολιτισμού, ή διευρυμένου ευρωπαϊκού Volksgeist. Μετά από 200 χρόνια θα μπορούσε να ξαναρχίσει το όραμα του ευρωπαϊκού διαφωτισμού, που εξαναγκάστηκε να κλείσει βίαια όλες τις σημασίες και όλες τις ελπίδες που είχε τότε ανοίξει.
Αυτό ακριβώς θα μπορούσε να είναι το κοινό πρόταγμα μιας ευρωπαϊκής Αριστεράς σήμερα. Και υπό τις παρούσες συνθήκες μια τέτοια κοινή αναδιατύπωση των αξιακών προτεραιοτήτων θα μπορούσε να αποβεί κοσμοϊστορικής σημασίας όχι μόνο για την ίδια την Ευρώπη αλλά και για την οικουμένη ολόκληρη. Για να υπάρξει όμως Αριστερά, πρέπει να υπάρξει και πάλι πολιτική. Και για να υπάρξει πολιτική, θα πρέπει να εγκύψουμε και πάλι συλλογικά στην επεξεργασία ενός ευρετικού και πειραματικού πολιτικού λόγου που θα αρνείται την οποιαδήποτε πρωτοκαθεδρία του έξωθεν, του δεδομένου και του θέσφατου.
Η θέση του Φόυερμπαχ λοιπόν θα πρέπει ίσως να συμπληρωθεί. Επιχειρώντας να καταλάβουμε τον κόσμο, θα πρέπει να πεισθούμε ότι όχι μόνο θέλουμε να τον αλλάξουμε αλλά κυρίως ότι μπορούμε και δικαιούμαστε να τον αλλάξουμε. Για να γίνει όμως αυτό, θα πρέπει να απαλλαγούμε από το έρμα του έξωθεν επικαθορισμού όλων μας των διλημμάτων. Εφεξής όλα τα πολιτικά διακυβεύματα θα πρέπει λοιπόν να σχετικοποιηθούν και να υποστούν τη συλλογική αξιακή επεξεργασία τους. Και κάτι τέτοιο θα μπορούσε ίσως να γίνει μόνο σε μια γηραιά και δύσπιστη Ευρώπη όπου τα εργατικά κινήματα και ορισμένες τουλάχιστον από τις πολιτικές δυνάμεις επιμένουν να θέλουν να σκέπτονται ότι υπάρχουν και άλλες λύσεις. Αν όμως αυτό δεν γίνει ­ και ώσπου να γίνει ­, δεν θα υπάρξει και η Ευρώπη ως νέα κοινή και στρατηγική πολιτική βούληση. Αυτή ακριβώς είναι και η ιστορική ευθύνη των υπολειμμάτων της ευρωπαϊκής Αριστεράς. Αν δεν υπάρξει μια τέτοια Ευρώπη, μια Ευρώπη που θα προβληματίζεται ανοικτά και ελεύθερα για το «ποια κοινωνία θέλει και πρέπει να κατασκευασθεί», τότε δεν θα υπάρχει και ευρωπαϊκή πολιτική ούτε και κατά μείζονα λόγο ευρωπαϊκή σοσιαλιστική Αριστερά. Και η ίδια η λέξη θα εγκατασταθεί οριστικά ανάμεσα στους ιακωβίνους, τους χαρτιστές, τους αναρχοσυνδικαλιστές και τους ορεινούς, όλες δηλαδή τις άλλες ιστορικές μορφές που έμειναν μόνο ως ονόματα.
Γι' αυτό όμως και πιστεύω ότι τελικά κάτι τέτοιο μπορεί να γίνει. Αρκεί βεβαίως οι ευρωπαϊκές αριστερές δυνάμεις.
να αντιληφθούν ότι μπορούν και θέλουν, αρκεί να υπαγάγουν τη δράση τους στον λόγο, αρκεί να μην υποτάσσονται στα συμφέροντα που από το γεγονός ότι διαπραγματεύονται μαζί τους και τα σέβονται όχι ως αντιπάλους αλλά ως συμμάχους στο όνειρο της έξωθεν προόδου καταλήγουν στο να τα υποθάλπουν, να τα ενισχύουν και να τα δικαιώνουν. Ο λόγος μπορεί βεβαίως να είναι είτε αισιόδοξος είτε απαισιόδοξος. Αλλά γι' αυτό ακριβώς μπορούμε και εμείς να είμαστε αισιόδοξοι, έστω στοιχηματίζοντας στην αβέβαιη εκτύλιξη της απεριόριστης ανατρεπτικής του δυνατότητας. Η ιστορία δεν μπορεί να σταματήσει όσο υπάρχει ο λόγος που αμφισβητεί την πορεία της. Αρκεί να αποκτήσει συνείδηση της δύναμής του.