Τον περασμένο Ιούλιο, η κυβέρνηση παρέλειψε 4 και 13 Συμβούλους Επικρατείας αντίστοιχα για να προαγάγει δύο νεότερους συναδέλφους τους σε θέσεις αντιπροέδρων. Επρόκειτο για τη μεγαλύτερη «βουτιά» στην επετηρίδα του ανώτατου διοικητικού δικαστηρίου που έγινε ποτέ μετά το 1975, καθώς παραμερίσθηκε το ένα τρίτο περίπου των τακτικών μελών του. Μία βουτιά που θα πρέπει να σχολιασθεί καθεαυτήν, αλλά και για τις απώτερες παρενέργειές της.
Ως προς το γεγονός λοιπόν καθεαυτό, δεν είναι τόσο η επιλογή των νέων αντιπροέδρων που ξένισε: ικανοί και έμπειροι δικαστές και οι δύο, δικαιολογημένα προσδοκούσαν να καταλάβουν εν καιρώ τις επίμαχες θέσεις. Ούτε και η μη σχολαστική τήρηση της σειράς αρχαιότητας ενόχλησε καθεαυτήν: υπό το άρθρο 90 παρ. 5 του Συντάγματος, έχει σιωπηρά αναγνωρισθεί περιορισμένη διακριτική εξουσία στην εκάστοτε κυβέρνηση να επιλέγει τους κατά την κρίση της καταλληλότερους να ασκούν τα λετπά όσο και δυσχερή καθήκοντα του προέδρου και του αντιπροέδρου. Αντίθετα, στις τελευταίες κρίσεις του Συμβουλίου της Επικρατείας, το στοιχείο που κυρίως προκάλεσε είναι ότι ­ για πρώτη φορά σε τέτοια έκταση ­ παραλείφθηκαν τόσοι αξιόλογοι δικαστές, με αδιαμφισβήτητα δείγματα επαγγελματικής επάρκειας, συνέπειας και ακεραιότητας. Και τούτο σε μια περίοδο κατά την οποία ο ίδιος ο πρωθυπουργός της χώρας δεν χάνει την ευκαιρία να τονίζει με επιμονή ότι η αξιοκρατία και ο σεβασμός των θεσμών αποτελούν κεντρικό άξονο της πολιτικής που θέλει να εφαρμόσει.
Πώς εξηγείται αυτή η αντινομία; Να πρόκειται άραγε για τη συνήθη αντίφαση λόγων και έργων που καταγγέλλει η εκάστοτε αντιπολίτευση, αλλά στην οποία η ίδια ενδίδει μόλις γίνει κυβέρνηση;
Επειδή ανήκω σε εκείνους που πίστεψαν ότι, με την άνοδο του κ. Κ. Σημίτη, κάποιες δοκιμασμένες όσο και πρωτόγονα χειραγωγικές πρακτικές του παρελθόντος θα άρχιζαν να εκλείπουν, θα προσπαθήσω να προχωρήσω λίγο βαθύτερα.
Στο πολίτευμά μας, το Συμβούλιο της Επικρατείας κατέχει κεντρική θέση. Επιπλέον, με τη συντελούμενη αναβάθμιση του ρόλου των δικαστών σε όλες τις σύγχρονες δημοκρατίες, έχει εξελιχθεί στη χώρα μας σε οιονεί Συνταγματικό Δικαστήριο.
Αρμόδιο κατά το Σύνταγμα να ελέγχει την εκτελεστική εξουσία, ελέγχει έμμεσα και τη νομοθετική. Διότι μορεί να ακυρώνει κάθε εκτελεστή πράξη της διοίκησης, αν αυτή στηρίζεται σε νόμο που κατά την κρίση του Συμβουλίου είναι αντισυνταγματικός. Ετσι, τα τελευταία χρόνια, έχει καταλάβει προέχουσα θέση στην απονομή της συνταγματικής δικαιοσύνης, αφού κάθε άμεσα θιγόμενος από αθέμιτα μέτρα και ρυθμίσεις μπορεί να προσφεύγει απ΄ ευθείας σε αυτό, χωρίς να χρειάζεται προηγούμενως να εξαντλήσει τον πρώτο και τον δεύτερο βαθμό δικαιοδοσίας. Και τούτο σε ένα φάσμα θεμάτων που, με την όψιμη εμπέδωση του κράτους δικαίου στον τόπο μας, διαρκώς διευρύνεται σε νέα πεδία. Θέματα μικρά και μεγάλα της προσωπικής και της επαγγελματικής ζωής του καθένα μας.
Από την άλλη, το Συμβούλιο της Επικρατείας είναι ιστορικά το πιο ανεξάρτητο δικαστήριο στη χώρα μας. Διαρθρωμένο κατά το γαλλικό πρότυπο, με δικαστές απαλλαγμένους από τον φόβο της δυσμενούς μετάθεσης ­ αφού εξαντλούν σε αυτό ολόκληρη τη σταδιοδρομία τους ­ έχει από παλιά τολμήσει εκεί όπου τα άλλα δικαστήρια σε δύσκολες ώρες λύγισαν. Αρκεί να θυμηθεί κανείς, από την πρόσφατη ιστορία, ότι ενώ ο Αρειος Πάγος στελέχωσε την πρώτη κυβέρνηση της δικτατορίας, το 1967, το Συμβούλιο της Επικρατείας αντιπαρατέθηκε ανοιχτά στους συνταγματάρχες, δύο χρόνια αργότερα. Με δικαστές υψηλού επιστημονικού επιπέδου, πιο ανοιχτό σε νέα ρεύματα και ιδέες, δεν είναι τυχαίο ότι το Συμβούλιο της Επικρατείας συνεχίζει να ελκύει λαμπρούς αποφοίτους των νομικών μας σχολών.
Κοντολογίς, παρά τις γνωστές δυσλειτουργίες του, για λόγους θεσμικούς, ιστορικούς και κοινωνιολογικούς, περισσότερο από κάθε άλλο δικαστήριο, αρχή ή οργάνωση του κράτους και της παραδοσιακά ισχνής ιδιωτικής μας κοινωνίας, το Συμβούλιο της Επικρατείας αποτελεί σήμερα το σοβαρότερο θεσμοθετημένο αντίβαρο στην ισχύ των κυβερνώντων. Δεν είναι ως εκ τούτου παράδοξο ότι όλες οι κυβερνήσεις επεδίωξαν, κρυφά ή ανοιχτά, είτε να το προσεταιρισθούν είτε να το υπονομεύσουν.
Ετσι, στο πλαίσιο τής υπό εξέλιξη συνταγματικής αναθεώρησης, η ώριμη πρόταση για τροποποίηση του αμαρτωλού άρθρου 90 παρ. 5 του Συντάγματος και περιορισμό της διακριτικής εξουσίας της κυβέρνησης στην ανάδειξη των προεδρείων των ανώτατων δικαστηρίων σκιάζεται από δύο λιγότερο διαφημισμένες πρωτοβουλίες, οι οποίες απειλούν άμεσα την ανεξαρτησία του Συμβουλίου:
Με την πρώτη (άρθρο 88 παρ. 6 Σ.) επιτρέπεται η μετάταξη «περιορισμένου» στα λόγια αλλά ακαθόριστου στην πραγματικότητα αριθμού διοικητικών δικαστών στο Συμβούλιο της Επικρατείας, με συνέπεια να υπονομεύεται όχι μόνον η συνοχή αλλά και η ανεξαρτησία του δικαστηρίου. Ψηφισμένη (ενδεικτικότατα!) και από τα δύο μεγάλα κόμματα, η πρόταση αυτή αν ευοδωθεί, θα παρέχει τη δυνατότητα στην εκάστοτε κυβέρνηση να απειλεί το Συμβούλιο με υποχρεωτική έξωθεν «διεύρυνση» αν οι αποφάσεις του δεν της αρέσουν. Οσο για το εύλογο αίτημα των διοικητικών δικαστών να εξελίσσονται όπως και οι συνάδελφοί τους της πολιτικής δικαιοσύνης, θα μπορούσε ασφαλώς να ικανοποιηθεί με διαφορετικό τρόπο, χωρίς να αλλοιωθεί η φυσιογνωμία του Συμβουλίου.
Με τη δεύτερη πρόταση (άρθρο 100 Σ.), μόνον η Ολομέλεια και όχι τα τμήματα των ανώτατων δικαστηρίων θα μπορούν να ελέγχουν τη συνταγματικότητα των νόμων. Η πρόταση αυτή θεσμοθετεί κατά τον επισημότερο τρόπο την ελεγκτέα πρακτική που ακολουθείται, τα τελευταία χρόνια, να αφαιρούνται από τα καθ' ύλην αρμόδια τμήματα ­ «λόγω μείζονος σπουδαιότητος» ­ πολιτικά ευαίσθητες υποθέσεις και να συζητούνται ενώπιον της πολυπληθούς, όχι πάντα ενήμερης και κατά τεκμήριο δυσκίνητης Ολομέλειας του Συμβουλίου. Αποτελεί τη δυσχερώς αποκρυπτόμενη κυβερνητική απάντηση πρωτίστως στο Ε' Τμήμα του Συμβουλίου και τη θαρραλέα περιβαλλοντική νομολογία του. Αν και δεν συγκέντρωσε τον περασμένο Μάιο και Ιούνιο τις απαραίτητες 180 ψήφους για να μπορεί να αναθεωρηθεί από 151 βουλευτές στην προσεχή Βουλή, πιθανολογώ ότι θα ευοδωθεί. Διότι αν κρίνει κανείς από δηλώσεις και υπαινιγμούς διαπρεπών εκπροσώπων της αξιωματικής αντιπολίτευσης, το Ε' Τμήμα δεν ενοχλεί μόνον την κυβέρνηση.
Με το νέο δικαστικό έτος, το Συμβούλιο της Επικρατείας θα εισέλθει σε περίοδο δοκιμασίας. Πέρα από την αβεβαιότητα που εύλογα προκαλεί στους νεότερους ιδίως λειτουργούς του η επικείμενη συνταγματική αναθεώρηση, θα χρειασθεί να αντιμετωπίσει και τις όλο και πιο πυκνές επικρίσεις διάφορων υπουργών, στους οποίους δυστυχώς προσετέθη πρόσφατα και ο υπουργός Δικαιοσύνης. Επιπλέον, τον προσεχή Ιούνιο, θα αποχωρήσουν ταυτόχρονα, λόγω ορίου ηλικίας, ο επί δεκαετίας πρόεδρός του και ο πρόεδρος του Ε' Τμήματος, δύο σημαντικοί δικαστές που σημάδεψαν την ιστορία του Συμβουλίου και αναβάθμισαν το κύρος του.
Οσο και αν διαφωνεί κανείς με ορισμένες αποφάσεις του, όσες επιφυλάξεις και αν διατηρεί για τον ρόλο που διεκδικεί στο πολιτικό μας σύστημα, το Συμβούλιο της Επικρατείας δεν πρέπει να θιγεί. Διότι, ελλείψει άλλων αποτελεσματικών αντιβάρων, αποτελεί σήμερα τη σημαντικότερη εγγύηση για τα δικαιώματα του ατόμου και του πολίτη. Θέλω να πιστεύω ότι η κυβέρνηση ­ και ειδικά ο σημερινός πρωθυπουργός ­ θα το αντιληφθούν εγκαίρως· και ότι, τον προσεχή Ιούνιο, δεν θα ενδώσουν σε πειρασμούς ανάλογους με εκείνους που προ διμήνου τούς εμπόδισαν να λάβουν τις σωστές αποφάσεις.