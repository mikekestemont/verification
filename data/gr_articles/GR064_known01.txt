Το στοίχημα των Ολυμπιακών Αγώνων κερδήθηκε. H ανάγκη των εφικτών λύσεων επέτρεψε στον πρακτικό ιδεαλισμό να νικήση τον αδρανή νεφελώδη. H παλιά Ελλάδα βυθίστηκε ακόμη περισσότερο στην μιζέρια της· η νέα Ελλάδα αφήνει σιγά σιγά πίσω της τις αγκυλώσεις του παρελθόντος. Το άνοιγμα προς το μέλλον αποδαιμονοποιεί τον κόσμο και την ιστορικότητα, για να προσθέση υπερβατικά στην πολιτική των τεχνικών υποδομών και της οικονομικής αναπτύξεως το αίτημα μιας ποιοτικής αυτονομίας. Οταν η ζωή εκτινάσσεται προς τα άνω κι εμπρός, οι αδράνειες του παρελθόντος δεν καταπίνουν τα όνειρα. Αυτή την εκτίναξι συμβολίζει η επιτυχία των Ολυμπιακών Αγώνων και σ' αυτήν προσκαλεί τις νεώτερες γενιές.
Μένει να γίνουν πάρα πολλά, όμως το κεκτημένο είναι ουσιώδες: Ο δρόμος που πήραμε δεν έχει επιστροφή. Τίποτε δεν αποκλείει τις απογοητευτικές υποτροπές, με τη διαφορά ότι θα στερούνται ανατρεπτικής δυνάμεως. Θα συμβαίνουν κάθε τόσο για να μας θυμίζουν αντιστικτικά πως δεν είμαστε μόνο οι νίκες μας. Τα παραδείγματα βρίθουν. Μεταξύ αυτών η κωμικοτραγική υπόθεσι των δύο δρομέων πρωταθλητών υπογραμμίζει με έμφασι την σκοτεινή όψι ενός εθνικού Ιανού, που κοιτάζει μονίμως προς τα πίσω, ενώ το φωτεινό του πρόσωπο ατενίζει μπροστά.
Ακόμη δεν έχουμε ισορροπήσει μέσα μας την φιλοδοξία με την υπευθυνότητα, για να πλησιάσουμε την συνθήκη που ανοίγει τον ορίζοντα του κόσμου και γιατρεύει την ψυχή από φοβίες και ανασφάλειες. Θα ωριμάσωμε σε νέα σχέσι με την αλήθεια μας, στον προσδιορισμό της ταυτότητος για κριτήρια πνευματικά. Ο προσανατολισμός αυτός απαιτεί παιδεία με επίγνωσι του προβλήματος, λυτρωμένη από την οκνηρία της μεγαληγορικής επικλήσεως μιας σπουδαίας κληρονομιάς. Θα ελευθερώσουμε την ιστορία μας από το ταριχευμένο παρελθόν όταν γυρίσουμε το πολωτικό τυφλό συναίσθημα σε αίσθημα ευθύνης. Οσο θα κυριαρχή στις συνειδήσεις το παρελθόν ως παρελθόν, τόσο θα δεσπόζει τυραννικά το συναίσθημα και μοναδικός τρόπος σκέψεως θα είναι η προκατειλημμένη πίστι. Αφ' ης στιγμής διατηρούμε στην φορμόλη των θεσμών παλαιών ημερών σχήματα, το παρόν δεν ζωογονεί το παρελθόν, ενώ μεγαλώνει το χάσμα ανάμεσα σ' εμάς και στις ρίζες μας. H απόστασι θα εξανεμισθή και θα συναιρεθούν τα υφιστάμενα ιστορικά ασυμβίβαστα όταν διά του παρόντος μας ενώσουμε τα περασμένα με τα ερχόμενα.
Σε μία τέτοια προοπτική την υπαρξιακή σημασία του αναβολισμού μεγάλου αριθμού των απανταχού πρωταθλητών επιβαρύνει ο ιδιαίτερος ελληνικός χρωματισμός του υποθετικού τροχαίου ατυχήματος και της κατεσπευσμένης νοσοκομειακής περιθάλψεως. Σχεδόν όλοι επιθυμούμε να νιώσουμε κάποτε σπουδαίοι έως μοναδικοί. Υπ' αυτό το πρίσμα όλοι παίρνουμε μεταφορικώς τα αναβολικά μας. Το «όλοι» τούτο στο οποίο καθρεφτιζόμαστε υποβάλλει να διαβάσουμε «από μέσα» την αποκαθήλωσι των δύο πρωταθλητών. Στους παρορμητικούς υπολογισμούς της ιστορίας τους θα έχωμε την ευκαιρία να παρακολουθήσουμε τα αποκαλυπτήρια ενός δυσάρεστου εαυτού, τον οποίο δεν θα θέλαμε καν να ξέρουμε, αλλά δεν έχωμε ακόμη το σθένος να αποχωρισθούμε. Εκδηλώσεις αλληλεγγύης κάποιων συναθλητών και μερίδος του κόσμου δείχνουν με τρόπο χαρακτηριστικό πόσο δεν υποφέρουμε την αλήθεια.
Ζούμε σαν να θέλουμε κάτι να κρύψουμε, και το πράττομε συστηματικά με την μέθοδο της μισής αλήθειας. Αντιδρούν έτσι ομάδες ή άτομα που αισθάνονται απειλούμενα και από ανασφάλεια γεμίζουν ενοχές. Για να διασκεδάσουν την κατάστασι φορούν το προσωπείο της υπεροχής, νομίζοντας ότι θα συγκαλυφθή το υπαρξιακό τους έλλειμμα. Ερχεται όμως κάποτε η στιγμή της αλήθειας και η κρυμμένη γύμνια φανερώνεται. Το πράγμα δεν είναι απαραιτήτως καταστρεπτικό, για να μην πω ότι γίνεται ελπιδοφόρο, εφ' όσον αρχίζουμε να μεγαλώνουμε από τη στιγμή κατά την οποία ντρεπόμαστε για τη γύμνια μας.
Στην επίγνωσι της γυμνότητος συνειδητοποιούμε την ρήξι μας με την αλήθεια. Σ' αυτή την ρήξι η ειλικρίνεια γίνεται ανέφικτη και βασιλεύει η δυσπιστία. Παραδομένος στον φόβο και στην αγωνία που τροφοδοτούν τις ενοχές ο δύσπιστος άνθρωπος νιώθει ανασφαλής και αναποφάσιστος, παραλύει και κινδυνεύει αργά ή γρήγορα να χάση τον εαυτό του. Νίκη δεν είναι να φοράς έναν κίβδηλο εαυτό, αλλά να είσαι ο εαυτός σου. Στο κενό της αλήθειας βρίσκεται ο γενέθλιος τόπος του κακού - εκεί χωρίζομε από τους άλλους και από τον εαυτό μας. Και το χειρότερο: δεν υπάρχει τρόπος να συναισθανθούμε το όποιο προσωπικό μας παραπάτημα, οπότε η μόνη επιλογή που μένει είναι να κρυβώμαστε. Οπου όμως και να τρυπώνουμε για ν' αποφύγουμε τον έλεγχο, προχωρούμε σε κάτι δραματικό: μετατρέπουμε σε κρησφύγετο την ίδια μας την ύπαρξι. Υπό τέτοιες συνθήκες πώς να ζητήσωμε και, πολύ περισσότερο, πώς να βρούμε τον εαυτό μας;
Αλλο να είσαι ηττημένος και άλλο να αισθάνεσαι ένοχος. H αγχώδης και διφορούμενη συμπεριφορά του Ρωμηού έγκειται στην σύγχυσι αυτών των δύο. Ο εναγώνιος φόβος προκαλεί την ενοχή και συγχρόνως εμποδίζει το υποκείμενο να παραδεχθή την αδυναμία του, ώστε να αλλάξη. H ενοχή ροκανίζει με ψευδαισθήσεις την ύπαρξι: μας κάνει να τρέμουμε την αλήθεια και να επιλέγουμε το κρύψιμο. Αντιθέτως η ανάληψι των προσωπικών ευθυνών διαλύει τον κόμπο της αγωνίας και συμφιλιώνει τον άνθρωπο με την αδυναμία του. Αγχολύει, θα έλεγα, και αποενοχοποιεί. Δάσκαλοι και προπονητές οφείλουν κατ' αρχήν να μεταδίδουν στους νέους την ακεραιότητα της διαφάνειας, ώστε να ξεπεράσουν ένα περιβάλλον που θέλει τις αδυναμίες μαζί με τις ψυχές να κρύβωνται, και σε δεύτερο στάδιο να κυνηγούν την επιτυχία. Το επιτακτικό αίτημα του εκσυγχρονισμού των νοοτροπιών έχει ένα και μοναδικό περιεχόμενο: στενούς δεσμούς του τρόπου της υπάρξεως με την αλήθεια. H κρυψίνοια δεν θέλει ούτε μπορεί να φέρη προκοπή.
Οι κοινωνίες προσπαθούν με τη βοήθεια των ηρώων τους να απαλλαγούν από τις φοβίες και τις ανασφάλειες, τις αγκυλώσεις και τις αδράνειες που τις κατατρέχουν. Κάτι τέτοιο συμβαίνει και στην σημερινή Ελλάδα. H μεθυστική προοπτική της ηρωικής διακρίσεως σπρώχνει πολλούς νέους να εγκαταλείψουν την κακομοιριά των «βολεμάτων» και των «τακτοποιήσεων» και τους κάνει να βγαίνουν μπροστά, την στιγμή που το θεσμικό σύστημα της κοινωνίας διαψεύδει τις προσδοκίες τους προκαλώντας γενικευμένη κρίσι δυσπιστίας. Αυτό το «μπροστά» όμως δεν εξαντλείται για την εποχή μας απλώς στην νίκη. Περιλαμβάνει κυριώτατα την πρωτοφανή επίδοσι - το ρεκόρ - και κατ' επέκτασιν ολόκληρη στροφή του πολιτισμού από τις συντεταγμένες μιας αλήθειας ωρισμένης στην πραγματικότητα των ανοιχτών δυνατοτήτων. Αν οι παλαιότεροι αθλητές ενδιαφέρονταν αποκλειστικά για τα πρωτεία, οι σημερινοί κυνηγούν παράφορα τα ρεκόρ, την νίκη επί των ανθρωπίνων ορίων που αθανατίζει.
H διαφορά μεταξύ της νίκης και του ρεκόρ δεν είναι ποσοτική. Τα ρεκόρ προσιδιάζουν στον σύγχρονο πολιτισμό, ο οποίος εγκαταλείπει πλέον τον στίβο της φύσεως για να συναγωνισθή τον εαυτό του. Τα ρεκόρ δηλώνουν περισσότερο αυτή την αναμέτρησι και λιγώτερο την μάχη με τα εμπόδια του φυσικού χώρου και χρόνου. Στις μέρες μας οι πρωταθληταί παλεύουν πρώτα με τις επιδόσεις τους και δευτερευόντως με τους αντιπάλους. Εξ ου και το συχνότατο θέαμα των «λαγών» στους δρόμους ημιαντοχής αλλά και μεγαλυτέρων αποστάσεων· εξ ου και η διαδεδομένη χρήσι των αναβολικών και οι συνακόλουθοί της κραδασμοί των μεγάλων αθλητικών διοργανώσεων. Θα κατανοήσουμε εις βάθος το φαινόμενο μόνο αν το προβάλουμε στην συναρπαστική εκτίναξι του ανθρώπου επέκεινα της φύσεως.
Αντιμετωπίζουμε μια - άυλη; - πραγματικότητα την οποία οφείλουμε να γνωρίσωμε προτού την καταδικάσουμε ή την αποδεχθούμε. Προ εκατό μόλις ετών ο κόσμος ήταν απλό αντικείμενο και ο άνθρωπος σκεπτόμενο υποκείμενο τοποθετημένο απέναντί του, με μία και μοναδική επιδίωξι: να τον χαρτογραφήση. Σήμερα ζούμε την πλήρη ανατροπή. Εχει περάσει ανεπιστρεπτί η εποχή που η φύσι και ο πολιτισμός βρίσκονταν σε ανοιχτή αναμέτρησι. Ο πολιτισμός κυριαρχεί, ενώ φύσι εκτός κοινωνίας και ιστορικότητος δεν υφίσταται. Καθ' εαυτήν είναι είδος προς εξαφάνισιν, αποτελεί πλέον μέγεθος, ιστορικό, οργανικό στοιχείο της κοινωνικής δυναμικής και μέρος των στοιχημάτων της. H ίδια η οικονομική οργάνωσι έχει πάψει να στηρίζεται στην ικανοποίησι των βιοτικών αναγκών και υπολογίζει στην δαπάνη της επιθυμίας. Ο άνθρωπος κόβει τον ομφάλιο λώρο που τον κρατεί δεμένο με την μητέρα γη, για ν' αφεθή στα έργα του πολιτισμού του, ενός πολιτισμού με αναφορά τον δικό του εαυτό και όχι κάτι εκτός του. Με μία λέξι: απογειώνεται.
Ο πολιτισμός μας απλώνεται σαν φύσι χειροποίητη, με προσδοκίες ασύλληπτες και διακυβεύματα τρομακτικά. Δεν βαδίζουμε βεβαίως στα τυφλά. Ακολουθούμε τις υποδείξεις της φιλοσοφικής σκέψεως, της τέχνης και της επιστήμης, που εδώ και έναν αιώνα έχουν πάψει να περιγράφουν πραγματικότητες, για να εισχωρήσουν σε νοητούς πυρήνες, οι αλυσιδωτές αντιδράσεις των οποίων προκαλούν την εκρηκτική διαστολή του νέου σύμπαντος. Ο κόσμος τώρα ανοίγει από μέσα και η λειτουργικότητα περνά σε δεύτερο επίπεδο, αφού κυκλοφορία του αίματος γίνεται η αέναη αλλαγή. H αλλαγή θα είναι συχνά στο έπακρο επικίνδυνη, αλλά κατά κανένα τρόπο οπωσδήποτε μοιραία, διότι ο χαρακτήρας της αποτελεί ακριβώς συνάρτησι αυξημένης ευθύνης. Οσο αυτονομείται το σύμπαν μας, τόσο το κακό κάνει επίμονη την παρουσία του και δελεαστική την επικράτησί του. Δεν υπάρχει όμως μόνο του. Εξ ίσου επίμονη γίνεται η απαίτησι της αληθινής ζωής και άρα η ωξυμένη συνείδησι του νέου βάθους των φαινομένων. Αυτής της ανοιχτής και άγρυπνης συνειδήσεως την ελπίδα μάς καλεί να χαιρετίσωμε το καλό τέλος των Ολυμπιακών Αγώνων στην Αθήνα του 2004.
Ο αθλητής, ως γνωστόν, ταυτίζεται συνειδητά ή ασυνείδητα με τον ήρωα. Οι λαοί ανάγουν τις καταβολές τους σε μυθικούς ήρωες, αγωνιστές υπεραθρώπινων άθλων, που ισχύουν για την κοινωνία παραδειγματικά. Πρόκειται για άτομα εξαιρετικά, υπεράνω των ανθρωπίνων μέτρων, άτομα τα οποία εντούτοις μοιράζονται και με τους πιο ταπεινούς τα κοινά πεπρωμένα. Ο ήρωας υπερβαίνει σε κάθε άθλο τα προσωπικά και τα φυσικά ακόμη όρια, πετυχαίνοντας εξακολουθητικά την επιβεβαίωσι του ανθρώπου. Είναι σαν κάθε ένα μας θνητός, αυτό όμως δεν τον εμποδίζει να νικήση με την αλκή και την αγνότητα της νεότητος και τον ίδιο τον Αδη. H νίκη αθανατίζει τον ήρωα, ο οποίος μπορεί να ξεπερνά την αβεβαιότητα των ανθρωπίνων επειδή ακριβώς βιώνει ακατάπαυστα το φωτεινό παρόν των άθλων. Ακόμη και σε ένα πολιτισμό του μέτρου, όπως ο αρχαιοελληνικός, ο ήρωας δεν ενσαρκώνει το μέτρο αλλά το υπέρμετρο. Αυτό δεν σημαίνει ότι βρίσκεται πέρα του τραγικού. Το τραγικό βρίσκεται μεταξύ της ανθρωπίνης συνθήκης του και της υπεράνθρωπης δυνάμεώς του. Την αθλητική εκδοχή αυτής της τραγικότητος αποτυπώνει η χρήσι των αναβολικών. Αρνούμενοι τη φθαρτή τους διάστασι, οι πρωταθλητές παύουν να εννοούν τον εαυτό τους και σαν ηθικό μέγεθος, για να παραδοθούν στην αρνητικότητα, οπότε καταρρέουν.