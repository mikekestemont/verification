Λίγες ημέρες αφότου, υπό την ιδιότητά του πλέον ως Αρχιεπισκόπου, ο κ. Χριστόδουλος επανέλαβε το παλαιό αίτημά του να αυξηθούν οι ώρες των θρησκευτικών στα σχολεία, το Στ' Τμήμα του Συμβουλίου της Επικρατείας τον δικαίωσε: με απόφαση που εξέδωσε την περασμένη εβδομάδα σε αίτηση παραπονούμενης μητέρας ­ και με τη θαρραλέα «συμβουλευτική» μειοψηφία μιας παρέδρου ­ η επταμελής σύνθεση του Τμήματος έκρινε ότι η μείωση των ωρών διδασκαλίας του μαθήματος στη Β' λυκείου από δύο σε μία ώρα την εβδομάδα δεν είναι νόμιμη.
Τη μείωση προέβλεπε για το ερχόμενο σχολικό έτος το πρόγραμμα διδασκαλίας του νέου λυκείου ώστε να διευκολυνθεί η εισαγωγή νέων μαθημάτων. Σύμφωνα με τη σχετική απόφαση που εξέδωσε ο κ. Αρσένης τον περασμένο Δεκέμβριο, τα θρησκευτικά παρέμεναν υποχρεωτικό μάθημα σε όλες τις τάξεις του λυκείου: στην Α' λυκείου θα εξακολουθούσαν να διδάσκονται δύο ώρες την εβδομάδα και στην Γ' λυκείου μία, όπως δηλαδή προβλέπει εδώ και χρόνια το ισχύον υποχρεωτικό πρόγραμμα.
Για όσους παρακολουθούν τους ρυθμούς του Συμβουλίου της Επικρατείας η σπουδή με την οποία το Στ' Τμήμα εξέδωσε την ως άνω απόφαση εντυπωσιάζει. Το ίδιο και η μη παραπομπή της υπόθεσης «λόγω μείζονος σπουδαιότητος» στην Ολομέλεια του Δικαστηρίου, σε αντίθεση προς ό,τι συμβαίνει με πολύ λιγότερο σημαντικές.
Περισσότερο όμως εντυπωσιάζει το σκεπτικό της απόφασης: η μείωση των ωρών διδασκαλίας των θρησκευτικών κατά μία ώρα σε μία τάξη κρίθηκε αντίθετη προς το Σύνταγμα αλλά και την ευρωπαϊκή Σύμβαση των Δικαιωμάτων του Ανθρώπου. Και τούτο «εν όψει του γνωστού τοις πάσι γεγονότος ότι η πλειοψηφία του ελληνικού λαού πρεσβεύει την ορθόδοξο χριστιανική θρησκεία», δηλαδή την κατά το Σύνταγμα «επικρατούσα» (άρθρο 3, παρ. 1). Ετσι, κατά την απόφαση, όταν το Σύνταγμα συγκαταλέγει μεταξύ των σκοπών της παιδείας την ανάπτυξη της «θρησκευτικής συνειδήσεως» των Ελλήνων (άρθρο 16, παρ. 2), εννοεί ανάπτυξη «εις τουλάχιστον επαρκή βαθμόν της θρησκευτικής συνειδήσεως των ελληνοπαίδων, σύμφωνα με τις αρχές του ορθοδόξου χριστιανικού δόγματος, η διδασκαλία του οποίου είναι υποχρεωτική» για τους μαθητές που ανήκουν σε αυτό. Και ναι μεν, συνεχίζει η απόφαση, ο καθορισμός των ωρών διδασκαλίας του μαθήματος των θρησκευτικών ανήκει στην ουσιαστική κρίση της διοίκησης, πλην όμως ο περιορισμός της διδασκαλίας του σε μία ώρα την εβδομάδα δεν αποτελεί, «κατά τα δεδομένα της κοινής πείρας και εν όψει του ειδικού σκοπού εις τον οποίον αποβλέπουν αι ως άνω διατάξεις του Συντάγματος, τον υπ' αυτών απαιτούμενον "ικανόν" αριθμόν ωρών».
Το πρώτο σκέλος του σκεπτικού αυτού, η άποψη δηλαδή ότι το Σύνταγμα επιβάλλει την κατηχητική θρησκευτική εκπαίδευση, επαναλαμβάνει τη θέση που ο πρόεδρος του Στ' Τμήματος, ο κ. Αν. Ν. Μαρίνος, έχει διατυπώσει από καιρό: «Ο απλός νόμος», έγραφε σε παλαιότερη μελέτη του (1981), «δεν μπορεί να απαγορεύσει τη διδασκαλία του ορθόδοξου χριστιανικού δόγματος στα σχολεία, γιατί διαφορετικά θα παραβίαζε τις διατάξεις του Συντάγματος που αναφέρονται στην "επικρατούσα θρησκεία" και τη θρησκευτική ελευθερία των ελλήνων υπηκόων που, στη συντριπτική τους πλειονότητα, ανήκουν στην ορθόδοξη χριστιανική εκκλησία». Είναι η άποψη που από ετών έχει διατυπώσει και από τις στήλες του «Βήματος» ο νέος Αρχιεπίσκοπος, ισχυριζόμενος μάλιστα ανακριβώς ότι το μάθημα των θρησκευτικών διδάσκεται υποχρεωτικά, περίπου όπως σε μας, στα σχολεία όλων των χωρών της Ευρώπης.
Την εκδοχή αυτή που, εσφαλμένα κατά τη γνώμη μου, θέλει να ερμηνεύει τα ατομικά δικαιώματα εν όψει των πεποιθήσεων της πλειονότητας έχουν αντικρούσει από παλιά άλλες αρμοδιότατες γραφίδες: σχολιάζοντας το άρθρο 16, παρ. 2, του Συντάγματος, ο Αρ. Μάνεσης υποστηρίζει ότι «είναι επιστημονικά απαράδεκτη η θεσμοθέτηση της ιδεολογικής χειραγώγησης» (1977), ενώ ο Π. Δ. Δαγτόγλου θεωρεί τη διάταξη «πομπώδη και ­ εν όψει των "ελληνοχριστιανικών" ανοσιουργημάτων της απριλιανής δικτατορίας ­ απαράδεκτη» (1991). Αντίστοιχες θέσεις σε υποθέσεις άλλων χωρών έχουν υιοθετήσει από μακρού και τα δικαιοδοτικά όργανα του Στρασβούργου. Την πλήρη θεμελίωση της εναλλακτικής ερμηνευτικής άποψης ο ενδιαφερόμενος αναγνώστης μπορεί να βρει στη μελέτη του Γ. Σωτηρέλη «Θρησκεία και εκπαίδευση» (1993). Δεν θα επεκταθώ συνεπώς περαιτέρω. Ούτε θα αναφερθώ στο ζήτημα της απαλλαγής από τα θρησκευτικά των ετερόδοξων και των ετερόθρησκων μαθητών, για το οποίο η απόφαση φαίνεται να εμμένει στην κατ' εμέ συνταγματικά ελεγκτέα θέση που το ίδιο Τμήμα είχε διατυπώσει προ τριετίας στην πολυσχολιασμένη απόφασή του για την προσευχή στα σχολεία (ΣτΕ 3356/1995).
Απεναντίας, θα ήθελα να επιμείνω στο δεύτερο σκέλος της επίμαχης σκέψης της απόφασης: στο ότι, δηλαδή, το δικαστήριο, υιοθετώντας μιαν εν πάση περιπτώσει σοβαρά αμφισβητούμενη ερμηνεία του Συντάγματος, επεφύλαξε στον εαυτό του το δικαίωμα να ελέγξει την ουσιαστική κρίση του υπουργού για το πόσες ώρες εβδομαδιαίως το συγκεκριμένο μάθημα πρέπει να διδάσκεται. Διότι το ζητούμενο εν προκειμένω δεν ήταν η μετατροπή του μαθήματος των θρησκευτικών σε προαιρετικό, δεν ήταν η αλλαγή του χαρακτήρα του από κατηχητικό σε θρησκειολογικό, όπως συμβαίνει στις περισσότερες χώρες της Ευρώπης, ούτε ­ πολύ λιγότερο ­ η κατάργησή του. Ηταν η μείωση των ωρών διδασκαλίας του σε μία τάξη (στη Β' λυκείου) από δύο σε μία ώρα ενόσω η διδασκαλία του παρέμενε η αυτή (δύο ώρες εβδομαδιαίως) σε όλες τις τάξεις, από την Γ' δημοτικού ως και την Α' λυκείου. Με άλλα λόγια, προχωρώντας πέρα και από την προπαρατεθείσα ερμηνευτική εκδοχή που είχε υποστηρίξει ο πρόεδρός του από το 1981, το Δικαστήριο έκρινε ότι μπορεί κατά το Σύνταγμα να υποκαταστήσει την κυβέρνηση, το Παιδαγωγικό Ινστιτούτο και όλους τους ειδικούς στην κρίση τους, όχι απλώς για το αν το συγκεκριμένο μάθημα πρέπει να διδάσκεται ή όχι σε μια τάξη αλλά για το επί πόσες ώρες πρέπει να διδάσκεται. Ετσι, π.χ., αν αύριο η κυβέρνηση αποφάσιζε να μειώσει σε μια τάξη κατά μία ώρα τη διδασκαλία των αρχαίων ελληνικών, των νέων, της ιστορίας χάριν της πληροφορικής, της φιλοσοφίας ή της ιστορίας της τέχνης, το Στ' Τμήμα θα μπορούσε, με το αυτό σκεπτικό, να θεωρήσει ότι η αλλαγή αυτή του υποχρεωτικού προγράμματος δεν είναι νόμιμη, διότι εξασθενεί η ανάπτυξη της «εθνικής συνείδησης» των Ελλήνων, που και αυτήν προβλέπει το Σύνταγμα (άρθρο 16, παρ. 2).
Ο κ. Αν. Ν. Μαρίνος ανήκει στους λίγους εκείνους δικαστές που δεν διστάζουν να εκφράσουν τις απόψεις τους για γενικότερα ζητήματα με μελέτες και αρθρογραφία. Είναι γνωστές οι θέσεις του υπέρ της διατήρησης της ποινικοποίησης του προσηλυτισμού, υπέρ της αναγραφής του θρησκεύματος στην αστυνομική ταυτότητα και κατά κάθε τροποποίησης της ανελεύθερης νομοθεσίας για τους ναούς και τους ευκτήριους οίκους των μελών των θρησκευτικών μειονοτήτων. Σε πρόσφατο άρθρο του στο «Βήμα» για το ζήτημα του χωρισμού Εκκλησίας και κράτους, με τον χαρακτηριστικό τίτλο «Η Εκκλησία, το κράτος και η αλήθεια», αντέκρουε ως «απόλυτα λαθεμένες και αποπροσανατολιστικές» απόψεις προς τις οποίες διαφωνούσε. Διότι, όπως υποστήριζε, «δεν διστάζω να δηλώσω ότι προσωπικά αντιτίθεμαι στον χωρισμό υπό την έννοια της δημιουργίας ενός κοσμικού κράτους και ολίγον με ενδιαφέρει αν θα με χαρακτηρίσουν μη προοδευτικό και άσχετο με τη διανόηση».
Οι απόψεις του αυτές, ακόμη και όταν εκφέρονται με ύφος που ξενίζει για δικαστικό λειτουργό και μάλιστα ανώτατο, είναι απολύτως σεβαστές. Οταν, εν τούτοις, διατυπώνονται με την αυθεντία δικαστικής απόφασης ­ και μάλιστα αμετάκλητης ­ φοβίζουν. Διότι ενισχύουν όσους ­ και είναι δυστυχώς πολλοί τώρα τελευταία ­ υποστηρίζουν ότι τα πράγματα δεν έχουν ακόμη ωριμάσει στη χώρα μας για να έχουμε μια πραγματικά νηφάλια δικαιοσύνη.