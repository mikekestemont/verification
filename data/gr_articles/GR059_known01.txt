Ι. Με την αναθεώρηση του 2001 συμπληρώθηκε και εκσυγχρονίστηκε η προστασία των ανθρωπίνων δικαιωμάτων. Η καθιέρωση των αρχών του κράτους δικαίου, του κοινωνικού κράτους και της αναλογικότητας εξόπλισαν το Σύνταγμα για την καλύτερη εκπλήρωση της αποστολής του. Σε αυτές προστέθηκαν η επιταγή για την αποτελεσματική προστασία των δικαιωμάτων και η ρητή πρόβλεψη της τριτενέργειάς τους. Πρέπει επίσης να τονίσουμε την καθιέρωση νέων δικαιωμάτων για να αντιμετωπισθούν προβλήματα που συνδέονται με την εκρηκτική ανάπτυξη της τεχνολογίας. Ο Καταστατικός Χάρτης εμπλουτίστηκε έτσι με όλα τα μέσα που προσδίδουν στα δικαιώματα σύγχρονο περιεχόμενο και δυναμική λειτουργία.
Στην εποχή της παγκοσμιοποίησης το ευρωπαϊκό κοινωνικό μοντέλο πιέζεται και δοκιμάζεται. Πρωταρχικό μέλημά μας πρέπει γι' αυτό να είναι η υπεράσπιση αλλά και η ανάπτυξή του. Εν πρώτοις επιβάλλεται να αποκρούσουμε κάθε προσπάθεια αμφισβήτησής του. Θα ήταν εξάλλου λάθος να παραγνωρίζουμε ότι η προστασία που επιφυλάσσει το Σύνταγμα στα ανθρώπινα δικαιώματα επιδέχεται πάντοτε βελτιώσεις. Οφείλουμε έτσι να επεξεργασθούμε προτάσεις που θα συμβάλουν στην ενδυνάμωση και στην επαύξησή της. Την προσοχή μας πρέπει να στρέψουμε, τέλος, στην εξάλειψη απολιθωμάτων που επιβιώνουν ακόμη στο Σύνταγμά μας, στη δημιουργία των προϋποθέσεων για την καλύτερη απόλαυση ορισμένων δικαιωμάτων και στην ενίσχυση της κοινωνικής αλληλεγγύης.
ΙΙ. Στην πρόταση της Νέας Δημοκρατίας ιδιαίτερη θέση έχει η ανασυγκρότηση της ανώτατης εκπαίδευσης (και) με την ίδρυση μη κρατικών πανεπιστημίων. Το ενδιαφέρον της στρέφεται επίσης στην προστασία της πνευματικής ιδιοκτησίας, στην εξομοίωση των ρυμοτομικών με τις συνήθεις απαλλοτριώσεις, στη ρητή καθιέρωση του ευλόγου χρόνου ως όρου για την παροχή δικαστικής προστασίας και στην προώθηση του εθελοντισμού. Στην περιοχή των κοινωνικών δικαιωμάτων προβάλλει η διασφάλιση της συνοχής του κοινωνικού ιστού. Τέλος, στην πρόταση περιλαμβάνεται η τροποποίηση βασικών πτυχών του περιβαλλοντικού Συντάγματος.
Η πρόταση του ΠαΣοΚ διαπνέεται από διαφορετικό πνεύμα και διαθέτει μεγαλύτερο εύρος. Με την υιοθέτηση και την εξειδίκευσή της θα προστατεύονταν πληρέστερα τα ανθρώπινα δικαιώματα. Στις προτεραιότητές της ανήκει και η ανάγκη τομών, ιδίως στην ανώτατη εκπαίδευση. Αξίζει επίσης να τονισθεί η προστασία των μεταναστών με ειδική διάταξη, καθώς και η ανάδειξη της Κοινωνίας των Πολιτών ως βάθρου της συμμετοχικής δημοκρατίας. Στην περιοχή των κοινωνικών δικαιωμάτων προβλέπεται η εγγύηση του ελάχιστου επιπέδου αξιοπρεπούς διαβίωσης. Στην πρότασή του επιχειρείται, τέλος, με ιδιαίτερη πάντως φειδώ, ο επανακαθορισμός των σχέσεων Κράτους - Εκκλησίας και η απαλλαγή της θρησκευτικής ελευθερίας από βαρίδια του παρελθόντος.
Οι δύο προτάσεις συγκλίνουν σε λίγα σημεία και δεν εκφράζουν πάντοτε την ίδια λογική. Τα ζητήματα που θέτει το ΠαΣοΚ αποβλέπουν όλα στην ενίσχυση των ανθρωπίνων δικαιωμάτων, ενώ η τροποποίηση του περιβαλλοντικού Συντάγματος που προτείνει η Νέα Δημοκρατία αποτελεί σαφή οπισθοδρόμηση. Διαφέρουν επίσης και ως προς την κανονιστική πυκνότητά τους. Τα περισσότερα σημεία στην πρόταση του ΠαΣοΚ έχουν απτό περιεχόμενο. Αντίθετα, της Νέας Δημοκρατίας προσθέτουν κατά κανόνα λίγα πράγματα στην προστασία των δικαιωμάτων.
ΙΙΙ. Παρά το γεγονός ότι το συνταγματικό πλαίσιο της ανώτατης εκπαίδευσης έχει συζητηθεί στο παρελθόν, οι σχετικές προτάσεις της Νέας Δημοκρατίας και του ΠαΣοΚ δεν διακρίνονται για τη σαφήνειά τους, προσεγγίζουν δε το ζήτημα μάλλον διερευνητικά και από διαφορετικές κάθε φορά αφετηρίες. Οι αναζητήσεις τους κινούνται και μετεωρίζονται μεταξύ της ενίσχυσης του δημοσίου Πανεπιστημίου και της ίδρυσης μη κρατικών πανεπιστημίων σε μια ευαίσθητη συγκυρία που δεν ευνοεί την απροκατάληπτη συζήτηση. Είναι βέβαια δύσκολο να διαμορφωθούν οι όροι με τους οποίους θα μπορούσε να αντιμετωπισθεί το ζήτημα. Σε κάθε περίπτωση, η ίδρυση μη κρατικών πανεπιστημίων - που φαίνεται πάντως να έχει περιορισμένες προοπτικές - δεν θα έπρεπε να αποβεί εις βάρος του δημοσίου Πανεπιστημίου, το οποίο πρέπει να παραμείνει, ενισχυόμενο, το βάθρο και ο κορμός της ανώτατης εκπαίδευσης. Αυτό άλλωστε συμβαίνει σε όλα τα κράτη της Ευρωπαϊκής Ενωσης.
IV. Η Ελλάδα έγινε, ιδίως από τις αρχές της δεκαετίας του '90, χώρα υποδοχής μεταναστών. Εύλογα λοιπόν θα περίμενε κανείς να περιληφθεί το 2001 ειδική διάταξη για την προστασία των δικαιωμάτων τους. Σε αυτή την παράλειψη απαντά η πρόταση του ΠαΣοΚ, ενώ το ζήτημα θα έπρεπε να απασχολήσει και τη Νέα Δημοκρατία. Η ανάγκη διασφάλισης του καθεστώτος και η διευκόλυνση της ένταξης των μεταναστών στην κοινωνία αποτελεί θεμελιώδες αίτημα για κάθε σύγχρονη δημοκρατική πολιτεία. Η ικανοποίησή του πρέπει να συγκεντρώσει γι' αυτό ευρύτερη συναίνεση και να πραγματοποιηθεί χωρίς καθυστέρηση. Πρόκειται για μια τομή που με τη δυναμική της θα προσδιορίσει σημαντικά τη διασφάλιση των ανθρωπίνων δικαιωμάτων στη χώρα μας.
Η Κοινωνία των Πολιτών προβλήθηκε τα τελευταία χρόνια κατά κόρον ως μοχλός για την αναζωογόνηση της κοινωνίας και την ανανέωση του πολιτικού συστήματος. Η δομή και η λειτουργία της παραμένουν όμως ακόμη ζητούμενα. Οι πρωτοβουλίες που έχουν αναληφθεί δεν απέδωσαν τα αναμενόμενα αποτελέσματα. Σημαντική ώθηση στην εμπέδωση και στην ενδυνάμωση της Κοινωνίας των Πολιτών προσφέρει η πρόταση του ΠαΣοΚ να αναγνωρισθεί με ειδική διάταξη ως χώρος για την ενεργοποίηση των πολιτών και ως βάθρο της συμμετοχικής δημοκρατίας. Η προώθηση του εθελοντισμού, αντίθετα, που προκρίνει η Νέα Δημοκρατία, αντιστοιχεί σε μια συντηρητική κατανόησή της.
Ευπρόσδεκτη είναι, τέλος, η διεύρυνση της προστασίας της ιδιοκτησίας με την υπαγωγή σε αυτήν και των πνευματικών δικαιωμάτων που προτείνει η Νέα Δημοκρατία. Με τη ρύθμιση αυτή λαμβάνεται υπόψη το γεγονός ότι τα τελευταία χρόνια κερδίζει έδαφος στη νομολογία των δικαστηρίων μας η κατοχύρωση της πνευματικής ιδιοκτησίας. Την εξέλιξη αυτή επέβαλαν άλλωστε προ πολλού οι κοσμογονικές αλλαγές που συντελούνται διεθνώς, ιδίως με την εκρηκτική ανάπτυξη της τεχνολογίας.
V. Μετά την κατοχύρωση της αρχής του κοινωνικού κράτους και τη σημειακή διεύρυνση των κοινωνικών δικαιωμάτων το 2001, θα νόμιζε κανείς ότι δεν υπάρχουν περιθώρια για την περαιτέρω ενίσχυσή τους. Οι προτάσεις των δύο μεγάλων κομμάτων, που φαίνεται να ανταγωνίζονται σε κοινωνική ευαισθησία, αποδεικνύουν το αντίθετο. Η διασφάλιση της συνοχής του κοινωνικού ιστού, που εισηγείται η Νέα Δημοκρατία, δεν διαφέρει ουσιαστικά σε περιεχόμενο και λειτουργία από την αρχή του κοινωνικού κράτους. Σε μια σύγχρονη πολιτεία αποτελεί, ανεξαρτήτως των δυσκολιών για την εξειδίκευσή της, αυτονόητη προέκτασή του. Αντίθετα, η εγγύηση ενός ελαχίστου επιπέδου αξιοπρεπούς διαβίωσης που προτείνει το ΠαΣοΚ διαθέτει, παρά τη γενικότητά της, απτό περιεχόμενο και ευδιάκριτη κανονιστική λειτουργία. Η υιοθέτησή της θα ήταν γι' αυτό προτιμότερη.
VI. Οι σχέσεις Κράτους - Εκκλησίας και η ενίσχυση της θρησκευτικής ελευθερίας προβάλλουν σε κάθε συζήτηση για την αναθεώρηση του Συντάγματος με δισταγμούς και επιφυλάξεις. Τα αποτελέσματα είναι γνωστά και αναμενόμενα. Οι σχετικές διατάξεις του Συντάγματος παρέμειναν το 2001 άθικτες. Η Νέα Δημοκρατία παραβλέπει και τώρα το ζήτημα, ενώ το ΠαΣοΚ φαίνεται να περιορίζεται στην αναγκαία εκκαθάριση παρωχημένων συνταγματικών ορισμών. Πρόκειται συγκεκριμένα για την κατάργηση της απαγόρευσης του προσηλυτισμού και του θρησκευτικού όρκου, την αναδιατύπωση του όρκου του Προέδρου της Δημοκρατίας και των βουλευτών καθώς και τον αναπροσδιορισμό των σκοπών της Παιδείας. Κατά τα άλλα, προτείνει την προσθήκη ερμηνευτικής δήλωσης στο γνωστό άρθρο 3, η οποία θα μπορούσε να έχει θετικές συνέπειες και στη θρησκευτική ελευθερία. Η πρόοδος σε αυτά τα ζητήματα εξακολουθεί λοιπόν να είναι εν πολλοίς όμηρος μιας παρεξηγημένης αντίληψης για τις σχέσεις Κράτους - Εκκλησίας.
Στην πρόταση της Νέας Δημοκρατίας περιλαμβάνονται εξάλλου δύο άλλα σημεία: η επέκταση των εγγυήσεων για τις απαλλοτριώσεις ακινήτων και στις ρυμοτομικές απαλλοτριώσεις και η προσθήκη του εύλογου χρόνου ως όρου για την παροχή δικαστικής προστασίας. Η πρώτη ρύθμιση, αν και επιβεβαιώνει απλώς τη στροφή που έχει ήδη συντελεσθεί στη νομολογία, είναι χρήσιμη. Με τη δεύτερη ομολογείται ουσιαστικά ένα από τα παθολογικά συμπτώματα που επιβαρύνουν τη Δικαιοσύνη και το κράτος δικαίου στη χώρα μας, η εξαιρετικά βραδεία απονομή της. Είναι ωστόσο αμφίβολο αν μπορεί έτσι να αντιμετωπιστεί ένα γενικευμένο φαινόμενο που εντείνεται τα τελευταία χρόνια.
Το τελευταίο σημείο της πρότασής της έχει ήδη προκαλέσει έντονες αντιδράσεις. Πρόκειται για την απομείωση της προστασίας των δασών και του οικιστικού περιβάλλοντος. Η τροποποίηση του περιβαλλοντικού Συντάγματος σε δύο βασικές πτυχές του συνιστά ασφαλώς οπισθοδρόμηση. Χωρίς να ομολογείται, αποβλέπει να συγκαλύψει τη χρόνια αδυναμία της πολιτείας να ανταποκριθεί στις επιταγές του. Και η πρόταση αυτή, όπως άλλες ανάλογες και πιο ήπιες στην προηγούμενη αναθεώρηση, δεν είναι δυνατόν να ευδοκιμήσει.
VII. Στη συζήτηση των προτάσεων δεν αποκλείεται φυσικά να διευρυνθεί ο κατάλογος των θεμάτων που θα απασχολήσουν την αναθεώρηση του Συντάγματος. Κάθε ανάλογη προσπάθεια θα ήταν ευπρόσδεκτη υπό τρεις όρους. Να επιχειρηθεί με φειδώ, να μη διαταράξει την ισορροπία που έχει επιτευχθεί μετά το 2001 και να συμβάλει στην ενίσχυση της προστασίας των ανθρωπίνων δικαιωμάτων. Δεν πρέπει εξάλλου να ξεχνάμε ότι η απόλαυσή τους στην καθημερινή ζωή έχει ίσως μεγαλύτερη σημασία από τη βελτίωση της συνταγματικής προστασίας τους. Σε αυτό ακριβώς το σημείο, οι υστερήσεις και τα ελλείμματα που συναντάμε συχνά έρχονται να μας θυμίσουν ότι μένει να κάνουμε πολλά ακόμη για την πραγμάτωση των ανθρωπίνων δικαιωμάτων.