Οταν ο Ροΐδης ανακοίνωνε τη διακοπή της έκδοσης του Ασμοδαίου, η λαϊκή σατιρική εφημερίδα Αριστοφάνης θριαμβολογούσε για την εξαφάνιση της «αριστοκρατικής εφημερίδος», του «ασμοδαϊκού καθάρματος», του «νόθου τέκνου του φαναριωτισμού» και του «φαύλου ευρωπαϊκού πολιτισμού», η οποία μονοπώλησε την πνευματική ζωή του τόπου και περιφρόνησε τον λαό. Μολονότι η κυκλοφορία του Ασμοδαίου ήταν ελάχιστη, άγγιζε μόλις τα 300 φύλλα, όταν η αντίστοιχη των λαϊκών ανταγωνιστών του έφθανε τις 7.000, η έκδοσή του, τον Ιανουάριο του 1875, από τον Εμμ. Ροΐδη και τον σκιτσογράφο Θέμο Αννινο αποτέλεσε σταθμό στην ιστορία του Τύπου. H παρουσία του Ροΐδη και μόνο στην κορυφή της εφημερίδας την καθιστά σημαντική, εφόσον ο συγγραφέας της Πάπισσας Ιωάννας ήταν ήδη μια από τις γνωστότερες προσωπικότητες της ελληνικής πνευματικής ζωής. H τομή που προκαλεί ο Ασμοδαίος στην ελληνική δημοσιογραφία οφείλεται κυρίως στο γεγονός ότι μετά τον τολμηρό - συχνά βίαιο - λόγο και τη λαϊκή χοντροκομμένη εικόνα των σατιρικών εντύπων εγκαινιάζει τον συνδυασμό της λεπτής σάτιρας με τον ανελέητο σαρκασμό, καθώς και το καλλιτεχνικό σκίτσο του ιδιοφυούς σκιτσογράφου. Το όνομα του Σατανά που επέλεξε ο Ροΐδης ως τίτλο της εφημερίδας του δηλώνει την πρόθεσή του να ασκήσει, όπως εξήγγελλε, «το επάγγελμα του δαίμονος».
Για τον δημιουργό του ο Ασμοδαίος αποτελεί, ύστερα από μια έντονη παρουσία στα ελληνικά γράμματα, τη γέφυρα που τον οδήγησε στην πολιτική, το «τάνυσμα» που μετέτρεψε τον ερασιτέχνη σε επαγγελματία σχολιαστή της πολιτικής, τη μετατροπή του σατιρικού λόγου σε πολιτική πράξη. Ο Ροΐδης με τον σατιρικό λόγο του Ασμοδαίου αποκτά το καταλληλότερο μέσο για να εκφράσει τις ώριμες και κατασταλαγμένες απόψεις του για την κοινωνία και την πολιτική, μετά την αναθεώρηση των ιδεολογικών του προσανατολισμών, που συντελείται στις αρχές της δεκαετίας του 1860 και αποκρυσταλλώνεται με τη συγγραφή της Πάπισσας Ιωάννας.
Ο Ασμοδαίος κυκλοφόρησε ενόσω βρισκόταν στην εξουσία η τελευταία κυβέρνηση Βούλγαρη, όταν ο Τρικούπης είχε ήδη γράψει το άρθρο «Τις πταίει», και η παρατεταμένη περίοδος κρίσης και έντονης αμφισβήτησης του πολιτικού συστήματος, που εξελίχθηκε στο γνωστό κοινοβουλευτικό σκάνδαλο των «στηλιτικών», βρισκόταν στο αποκορύφωμά της. H μεγάλη πολιτική κρίση κράτησε, με συχνές αλλαγές κυβερνήσεων και οξείες πολιτικές αντιπαραθέσεις, ένα χρόνο περίπου, κάλυψε δηλαδή το μεγαλύτερο διάστημα της έκδοσης του Ασμοδαίου. H συγκυρία λοιπόν ήταν ευνοϊκή για να εκφράσει ο Ροΐδης τις αμφιβολίες του σχετικά με την ορθή λειτουργία του κοινοβουλευτικού πολιτεύματος, να στηλιτεύσει τα κόμματα και τους κομματάρχες και να αμφισβητήσει την πολιτική ωριμότητα του «παχύδερμου» λαού. Τις απόψεις αυτές είχε αρχίσει ήδη να διαμορφώνει ο νεαρός τότε συγγραφέας μετά την εμπειρία της ταραχώδους επαναστατικής περιόδου της Μεσοβασιλείας, όταν έχασε κάθε πίστη (την οποία είχε πρόσκαιρα αποκτήσει) στις δυνατότητες των επαναστατικών διαδικασιών και στην πολιτική ωριμότητα των μαζών.
Στόχος του Ροΐδη ήταν, τουλάχιστον στην αρχή, ο Βούλγαρης. Μετά την πτώση της κυβέρνησης Βούλγαρη, θα φανεί μάλλον ικανοποιημένος από την πρόσκαιρη πρωθυπουργία του «ανατραφέντος εν Αγγλία υπό φιλελεύθερον ήλιον ή μάλλον υπό φιλελευθέραν ομίχλην» X. Τρικούπη. Στη συνέχεια τα πυρά του θα στραφούν προς τον Αλ. Κουμουνδούρο, τον οποίο θεωρεί ανίκανο να ανταποκριθεί στις δύσκολες περιστάσεις που είχαν αρχίσει να διαμορφώνονται μετά το ξέσπασμα της ανατολικής κρίσης το 1875. H θέση του για τη στάση που πρέπει να ακολουθήσει η Ελλάδα μετά την εκδήλωση των πρώτων αναταραχών στα Βαλκάνια είναι σαφής: η προτεραιότητά της πρέπει να είναι η επέκταση των συνόρων της. Διαφωνώντας με την πολιτική των ισορροπιών που προσπάθησαν να εφαρμόσουν οι κυβερνώντες, δηλώνει «υπερηφάνως και στερεοτύπως "Θέλομεν να μεγαλώσωμεν"». Ενώ παράλληλα εκφράζει τη δυσπιστία του απέναντι στο πολιτικό σύστημα ρίχνοντας την ευθύνη για την ανεπάρκεια των στρατιωτικών εξοπλισμών και τους λανθασμένους διπλωματικούς χειρισμούς στους «κομματάρχας», που μας κατέστησαν «ανικάνους να διεκδικήσωμεν την ανήκουσαν μερίδα εις το συμπόσιον της διαμελιζομένης Τουρκίας».
Επιφυλάξεις εκφράζει ο Ροΐδης και για τον Γεώργιο, δείχνοντας έτσι να υιοθετεί την αντίληψη, διάχυτη εκείνη την περίοδο, ότι για το ναυάγιο της Μεγάλης Ιδέας ευθύνεται ο ανώτατος άρχοντας. H άποψη αυτή οδηγεί στην αναπόφευκτη σύγκριση με τον προκάτοχό του Οθωνα, η οποία γίνεται ακόμη πιο εμφανής στο έργο του Πέτρος ο B&#180; της Βρασιλίας που δημοσιεύεται μετά τη διακοπή της έκδοσης του Ασμοδαίου. H έκδοση της σατιρικής του εφημερίδας δεν κράτησε παρά μόνο 18 μήνες. Απογοητευμένος από τον «ανωφελή» αγώνα της δημοσιογραφίας, σύμφωνα με το τελευταίο άρθρο του, ο Ροΐδης στις 11 Ιουλίου 1876 αποφάσισε να σταματήσει την έκδοσή της.
H πιο άμεση όμως παρέμβαση του Ροΐδη στην πολιτική ζωή και ειδικότερα στην πορεία του εθνικού ζητήματος γίνεται με την έκδοση του - ανυπόγραφου - φυλλαδίου με τον τίτλο Γεννηθήτω Φως, που κυκλοφόρησε το 1878, μετά το Συνέδριο του Βερολίνου, όπου αποφασίστηκε, μετά τον ρωσοτουρκικό πόλεμο, ο διαμελισμός της ευρωπαϊκής Τουρκίας. Με το Γεννηθήτω Φως θέλησε να ασκήσει έλεγχο στους κυβερνώντες που ήταν υπεύθυνοι για το «ναυάγιον» του Βερολίνου. Το φυλλάδιο, «αφιερωμένον τη Βουλή των Ελλήνων», χρησίμευσε ως πηγή, σύμφωνα με τις εξαγγελίες του συντάκτη του, «σοβαρών επερωτήσεων και συζητήσεων» στις θυελλώδεις συνεδριάσεις της Βουλής για την εξωτερική πολιτική του βασιλείου, τον Οκτώβριο και τον Νοέμβριο του 1878. Μέσα από τη λεπτομερή κριτική των διπλωματικών χειρισμών ο Ροΐδης επιτίθεται στην κυβέρνηση Κουμουνδούρου, που αντικατέστησε την Οικουμενική - τη μόνη «επαρκή εις τας περιστάσεις κυβέρνησιν» - στην οποία συμμετείχε και ο Τρικούπης, καθώς και στον αντιπρόσωπο της Ελλάδας στο Συνέδριο Θ. Δηλιγιάννη. Παίρνοντας σαφή θέση υπέρ των απόψεων του Τρικούπη, που βρισκόταν τότε στην αντιπολίτευση, στηλιτεύει τον μικρόπνοο ελλαδικό εθνικό στόχο της πολιτικής ηγεσίας και υποστηρίζει τη μαξιμαλιστική διάσταση της Μεγάλης Ιδέας.
Πεπεισμένος ότι ο Δηλιγιάννης κατά την ημίωρη παρουσία του στην αίθουσα του Συνεδρίου είχε πλήρη ελευθερία να εκφράσει απεριόριστα τους πόθους ολόκληρης της «παραγνωριζομένης» ελληνικής φυλής, τον κατηγορεί ότι δεν εκμεταλλεύτηκε σωστά τη μεγάλη ευκαιρία που του δόθηκε και έδωσε έτσι την εντύπωση ότι το ελληνικό βασίλειο απλώς «ορέγεται τεμαχίου γης», αδιαφορώντας για τον υπόλοιπο Ελληνισμό. Μολονότι όταν ξέσπασε η εθνική κρίση δήλωνε ότι η Ελλάδα έπρεπε απαραιτήτως, και με οποιοδήποτε κόστος, να επεκταθεί, τώρα ασκεί σκληρή κριτική στη φιλοπόλεμη πολιτική της κυβέρνησης Κουμουνδούρου στην οποία δεν συμμετείχε ο Τρικούπης. Με βάση τα έγγραφα της βρετανικής Κυανής Βίβλου, κατηγορεί τον υπουργό Εξωτερικών για τον «εξευτελισμό» της Ελλάδας, μη μπορώντας να κατανοήσει πώς ήταν δυνατόν, μετά τις μάλλον ευοίωνες ενδείξεις, η ελληνική αντιπροσωπεία να γυρίσει πίσω με άδεια χέρια.
H συνεργασία του Ροΐδη με την Ωρα, το κομματικό όργανο του Τρικούπη, κατά τη δεκαετία 1880-1890, επιβεβαιώνει και έμπρακτα την υποστήριξή του στον μεσολογγίτη πολιτικό. Μαζί με τον ίδιο τον Τρικούπη και τον Αν. Βυζάντιο, πρώην εκδότη της τεργεσταίας Ημέρας, συνιστούσαν τη γνωστή στους δημοσιογραφικούς κύκλους «τριανδρία της Ωρας». Σταθερή συνεργασία του με την εφημερίδα αποτελούσαν κυρίως οι νηφάλιες και αμερόληπτες επισκοπήσεις των σπουδαιότερων διεθνών πολιτικών γεγονότων του χρόνου, με κύριο άξονα το Ανατολικό Ζήτημα, που δημοσιεύονταν την πρώτη ημέρα του έτους ως ετήσιες επιθεωρήσεις. Ο ίδιος ωστόσο αναφέρει ότι έγραψε μόνο «υπέρ τα πενήντα άρθρα» στην Ωρα. Την ίδια περίοδο έστελνε πολιτικές ανταποκρίσεις και σε εφημερίδες του εξωτερικού και κυρίως στην τρικουπική Ημέρα της Τεργέστης. Μετά το 1890 ασχολήθηκε ελάχιστα με την πολιτική αρθρογραφία.
Ο λόγιος λοιπόν του εξωτερικού, ο θαυμαστής του συντηρητικού Σεντ Μπεβ και του Σατομπριάν και ο μετέπειτα «ριζοσπάστης» συγγραφέας της Πάπισσας βρήκε στο πρόσωπο του X. Τρικούπη τον πολιτικό που επιτέλους «ύψωσε την σημαίαν των αρχών απέναντι της των προσώπων», αυτόν που προσπάθησε να μετατρέψει την «αγέλην» σε κόμμα ή, ακόμα περισσότερο, αυτόν που δεν δίστασε να εισηγηθεί τον περιορισμό της καθολικής ψηφοφορίας με κριτήριο τη στοιχειώδη μόρφωση ώστε η ψήφος του αναλφαβήτου να μην αποβεί «ξυράφιον εις χείρας πιθήκου».