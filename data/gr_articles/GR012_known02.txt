Από την πρώτη στιγμή της άφιξης και μάλιστα ήδη από την αναγγελία της εκλογής του Οθωνα ως Βασιλιά της Ελλάδας συγκροτείται στο νέο «εθνικό κέντρο», Ναύπλιο - Αθήνα, ένα «σώμα», ένας «κύκλος» ­ αυλικών ­ ποινιτών, συγγραφέων και, γενικότερα, διανοουμένων, στο κέντρο του οποίου βρίσκεται μια σχετικά συμπαγής ομάδα «φαναριωτών» και άλλων επήλυδων στην πρώτη ελληνική πρωτεύουσα και το νεοπαγές ελλαδικό κράτος, που ανήκουν ιστορικά στο κοινωνικό στρώμα των «ετεροχθόνων».
Από την ίδια στιγμή, τα μέλη της κοινωνικής αυτής ομάδας χαλκεύουν σε «συμβολικό επίπεδο», όπως θα έλεγε ο Ρ. Bourdieu, δηλαδή στον χώρο της τέχνης, της κουλτούρας και της ιδεολογίας, τους δεσμούς τους με τους εκπροσώπους της νέας εξουσίας: τον Βασιλιά και την Αντιβασιλεία ­ και συναποτελούν το νέο, ανερχόμενο, κοινωνικό στρώμα των ελλήνων-ελλαδικών διανοουμένων και τεχνοκρατών.
Είναι εντυπωσιακή η συχνότητα με την οποία επανέρχεται, στα ποιητικά ήδη έργα των ποιητών αυτών και στα σχετικά με αυτά τεκμήρια, η έννοια της «κολακείας» και η προσπάθεια που καταβάλλουν να αποσείσουν από το πρόσωπό τους κάθε ενδεχόμενη υπόνοια για τη συμμετοχή τους σε αυτό το «παιχνίδι» υποτελούς και άρχοντος:
Ηδη στους πρώτους στίχους της αξιόμνηστης έμμετρης «Επιστολής προς τον Βασιλέα Οθωνα» (1833) απέτρεπε ο επίδοξος αυλικός ποιητής του Αλ. Σούτσος τον νεαρό Βασιλιά του από τον πνιγηρό εναγκαλισμό των άλλων, πλην του εαυτού του και των άλλων μελών της φαναριώτικης κάστας των ποιητών-κολάκων:
Με λόγχην εις την δεξιάν σε χαιρετά ο άλλος,
και, διπλωμάτης ποιητής και στρατηγός μεγάλος,
σε δίδει την επτάλοφον καθέδραν του Σουλτάνου.
[=Κωνσταντινούπολη!]
 Τοιαύτα στιχουργήματα, υφάσματα μετρίας
και άθλια γεννήματα εκπλήκτου φαντασίας
δεν πρέπει ν' αξιώνονται βασιλικόν σου βλέμμα·
Πολύ πιο άμεση, εξωποιητική, και πολύ πιο «αντικειμενική», αφού προέρχεται από μια πολύ μεταγενέστερη του Οθωνα εποχή, είναι η μαρτυρία του μακροβιότερου εκπροσώπου της φαναριώτικης κάστας στην Αθήνα του Οθωνα ­ και του Γεωργίου Α' ­ Α. Ρ. Ραγκαβή: «Το δε Ε' ειδύλλιον, Η θήρα (σελ. 307), συνετάχθη επί της ελεύσεως του Βασιλέως Οθωνος, ως τις νύξις, προς τον νεαρόν Βασιλέα, των μεγάλων καθηκόντων, α ανεδέχθη, και ως τις εκ προοιμίων διαμαρτύρησις κατά της κολακείας, ήτις έμελλε να τον περιστοιχίση, σμικρύνασα τα πριν ίνα μεγαλύνη τα υπ' αυτόν», μας διαβεβαιώνει στον Πρόλογο του Α' τόμου των Απάντων του (1874), σαράντα και πλέον χρόνια μετά τις πρώτες πανηγυρικές εκδηλώσεις των ελλήνων ποιητών για την ελπιδοφόρα άφιξη του νέου Βασιλιά τους.
Ευδιάκριτη είναι η ειρωνεία σχετικά με μιαν ενδεχόμενη μομφή για ιδιαίτερες σχέσεις με τη βασιλική Αυλή στο σημείωμα που απηύθυνε ο Γ. Τερτσέτης στα μέλη της Κριτικής Επιτροπής του Ποιητικού διαγωνισμού του 1854, στον οποίο είχε υποβάλει το «βασιλόφρον» ποίημά του Το όνειρον του Βασιλέως (1853): «Κύριε Πρύτανι, εάν τυχόν τα μέλη της επί του συναγωνισμού Επιτροπής δι' ευνοϊκής κρίσεως τιμήσουν το ποιητικόν τούτο δοκίμιον, ώστε να γίνη γνωστός ο γράψας αυτό, παρακαλώ εν πρώτοις τους αξιοτίμους κριτάς μου να είναι πεπεισμένοι, ότι δεν είναι ο κύριος Αυλάρχης της Α. Μ. του Βασιλέως ο ευαρεστηθείς να με υπαγορεύση το περιεχόμενον αυτού, αλλά εξουσία ανωτέρα και σεβασμιωτέρα από την ιδικήν του (ζητώ συγγνώμην από τον κ. Αυλάρχην), εννοώ την εξουσίαν και το κύρος της Αγίας Γραφής».
Η σχέση όμως των παραπάνω ­ και άλλων ­ ελλήνων ποιητών και λογίων με τον Οθωνα και την Αυλή του δεν ήταν απλά και καθαρά ιδεολογικής φύσεως, όπως ήταν τουλάχιστον και κυρίως για τον επτανησιακής καταγωγής Τερτσέτη: Οι παραπάνω και πολλοί άλλοι φαναριώτες είχαν αρχίσει να συρρέουν στην προσωρινή πρωτεύουσα της Ελλάδας από την εποχή ήδη του Καποδίστρια, από τον οποίο και δέχθηκαν τις πρώτες θέσεις και τα αξιώματά τους στον κρατικό μηχανισμό ­ και τις ίδιες σχέσεις και με τις ίδιες επιδιώξεις θα συνεχίσουν, και μάλιστα συστηματικότερα, και με τους νέους φορείς της εξουσίας, τον Βασιλιά και το αυλικό περιβάλλον του:
Ο Αλ. Σούτσος, ο πρεσβύτερος από τους τρεις φαναριώτες ποιητές που ανέφερα παραπάνω, διορίστηκε από τον προστάτη και Μαικήνα του Armansperg τακτικός καθηγητής της φιλολογίας στο «Οθώνειο» Πανεπιστήμιο της Αθήνας αμέσως μετά την ίδρυσή του (Ιανουάριος 1837), μετά την αντικατάσταση όμως του Armansperg από τον Rudhart τρεις μήνες αργότερα (Απρίλιος 1837) και τον υποβιβασμό της θέσης του στη βαθμίδα του έκτακτου καθηγητή, ο Σούτσος δεν αποδέχθηκε τον διορισμό του και δύο χρόνια αργότερα (1839) θα περάσει, προπαντός με το ποιητικό και το δημοσιογραφικό έργο του, στο στρατόπεδο των λεγόμενων «Συνταγματικών», σε μια λυσσώδη αντιπολίτευση, που θα του κοστίσει, όπως είναι γνωστό, συνεχείς δικαστικές διώξεις και εξορίες, όπως του είχε ήδη άλλωστε συμβεί mutatis mutandis και για την ανάλογη στάση του απέναντι στον προκάτοχο του Οθωνα Κυβερνήτη Καποδίστρια (1831).
Ο νεότερος αδελφός του Παν. Σούτσος έκανε και επί Οθωνος μια πολύ πιο επιτυχημένη από τον Αλέξανδρο καριέρα, πάντα ως ευνοούμενος του Κόμητος von Armansperg: στην αρχή (1834) βοηθός και Σύμβουλος στο υπουργείο Εσωτερικών, έπειτα Γραμματέας και (1841) Σύμβουλος του Συμβουλίου Επικρατείας. Ο επαγγελματικός οπορτουνισμός και του Παν. Σούτσου, όπως και των περισσότερων μελών της ίδιας μ' αυτόν κοινωνικής κάστας, καταφαίνεται από το γεγονός ότι με τον ίδιο ενθουσιασμό με τον οποίο είχε υποδεχθεί ποιητικά την άφιξη και τη στέψη του νέου Βασιλιά Οθωνα (1833, 1835), θα πανηγυρίσει και την εκθρόνισή του, αμέσως μετά την επανάσταση της 10ης Οκτωβρίου 1862, με ένα ποίημά του (Η αποπομπή του τυράννου Οθωνος, 30 Οκτωβρίου 1862), για να πανηγυρίσει έπειτα, χωρίς τον παραμικρό ενδοιασμό, με διθυράμβους και ωδές την άφιξη του νέου Βασιλιά του Γεωργίου Α' και να λάβει απ' αυτόν ως αντάλλαγμα για την αφοσίωσή του μια νέα δημόσια θέση (Εφορος της Εθνικής και της Πανεπιστημιακής Βιβλιοθήκης).
Σημαντικότερος από κάθε άποψη ανάμεσα στους τρεις παραπάνω φαναριώτες, που έδρασαν στην Ελλάδα του Οθωνα και του Γεωργίου, ήταν αναμφίβολα ο Α. Ρ. Ραγκαβής. Ο Ραγκαβής είχε σπουδάσει από τη νεαρότατη ηλικία των 16-17 ετών (1825), με τη διαμεσολάβηση του Friedrich Thiersch, ως υπότροφος του Λουδοβίκου Α' της Βαυαρίας στη Στρατιωτική Ακαδημία του Μονάχου. Ηρθε στο Ναύπλιο επί Καποδίστρια στις αρχές του 1830 και διορίστηκε ως ανθυπολοχαγός του πυροβολικού, αλλά παραιτήθηκε μετά από λίγους μήνες επειδή ο βαθμός του δεν αντιστοιχούσε στις φιλοδοξίες του.
Την πραγματική του καριέρα την άρχισε μετά τη δολοφονία του Καποδίστρια (ο Ραγκαβής είχε συνταχθεί με τη λεγόμενη «Συνταγματική Κυβέρνηση» υπό τον Ιωάννη Κωλέττη) και τη συνέχισε, πάντα προς τα πάνω, με όλες τις κυβερνήσεις του Οθωνα και του διαδόχου του Γεωργίου Α': τμηματάρχης στο υπουργείο Παιδείας (1832) και το υπουργείο Εσωτερικών (1834-1843), καθηγητής Αρχαιολογίας στο Πανεπιστήμιο Αθηνών (1844-1867), πρεσβευτής της Ελλάδας στην Ουάσιγκτον (1867-1868), στο Παρίσι (1868-1869), στην Κωνσταντινούπολη (1869-1871), ξανά στο Παρίσι (1871-1873) και, τέλος, στο Βερολίνο (1874-1887).
ΥΓ.: Το κείμενο αυτό είναι ένα τμήμα από το κείμενο εισήγησης, που παρουσιάστηκε στο διεθνές συνέδριο με θέμα-πλαίσιο «Αθήνα - Μόναχο» (Δελφοί, 6-10 Μαΐου 2000).