Δύο σύμπλοκες εκθέσεις στο Εθνικό Μουσείο της Κοπεγχάγης, ενταγμένες στις εκδηλώσεις με θέμα «Εικόνες της Αφρικής» που οργανώνονται εκεί στο πλαίσιο της πολιτιστικής πρωτεύουσας της Ευρώπης για το 1996, θέτουν εξ αντικειμένου σε αμφισβήτηση τις ρατσιστικές εμμονές και τα εθνοκεντρικά στερεότυπα που στοιχειοθετούν τις γνώσεις του λεγόμενου δυτικού κόσμου για το «βουντού».
Στην εσωτερική αυλή του μουσείου η ΑΕΑ (Ευρω-Αφρικανική Ενωση για την προώθηση των παραδοσιακών πολιτισμών) έχει στήσει μια τεράστια λευκή σκηνή, που κατασκευάστηκε και διακοσμήθηκε εξ ολοκλήρου με ζωγραφικές παραστάσεις στον οικισμό Αμπομέι στο Μπενίν, για να στεγάσει την έκθεση «Μνήμες Βουντού: από την Ακτή των Δούλων στην Ελευθερία». Μέσα στη σκηνή παρουσιάζονται σύγχρονες καλλιτεχνικές δημιουργίες από τη Δυτική Αφρική (Τόγκο, Μπενίν), την Καραϊβική (Κούβα, Αϊτή), τη Βραζιλία (Ρίο ντε Τζανέιρο) και τις ΗΠΑ (Χάρλεμ), εμπνευσμένες από τη λατρεία των πνευμάτων και τις σχετικές τελετουργίες. Στην κεντρική αίθουσα του μουσείου, πίσω από δύο τεράστια ανοιχτόχρωμα αφρικανικά παραπέτα, ξεδιπλώνεται η εντυπωσιακή φωτογραφική έκθεση «Θεοί της Αφρικής», με φόντο δύο εκπληκτικές ξύλινες «τοτεμικές» στήλες. Το σπάνιο υλικό της έκθεσης σχετίζεται με την επανέκδοση (1995) της ομότιτλης παλαιότερης φωτογραφικής μελέτης του διάσημου γάλλου φωτογράφου Pierre Fatumbi Verger, που, σε έναν σπάνιο συνδυασμό συμμετέχοντος παρατηρητή και πιστού (εξ ου και το προσωνύμιο Fatumbi), αποτύπωσε εκ των ένδον (1932-1962) τελετουργικές πρακτικές βουντού στην Αϊτή.
Οι δύο εκθέσεις, όπως άλλωστε και η πλούσια σχετική βιβλιογραφία (όπου δεσπόζουν επιπλέον τα ονόματα του Alfred Metraux, του Gilberdo Freyre, του Laennec Hubon), επιχειρούν να απομυθοποιήσουν για το πλατύ κοινό το αλλοπρόσαλλο φαινόμενο, που κάτω από την επωνυμία «βουντού» έχει στιγματιστεί, εδώ και αιώνες, ως συνώνυμο της «μαύρης μαγείας» και του «σατανισμού», της αγριότητας και του πρωτογονισμού.
Βοντού ή βοντούν, στη διάλεκτο φον της περιοχής Αμπομέι στη Δ. Αφρική, σημαίνει το πνεύμα, και ειδικότερα την αόρατη, μυστηριώδη και τρομερή δύναμη που μπορεί ανά πάσα στιγμή να παρέμβει και να αναμειχθεί στις φυσικές και στις ανθρώπινες δραστηριότητες. Η λατρεία των πνευμάτων ήταν και είναι εξαπλωμένη στην ευρύτερη γεωγραφική ζώνη του κόλπου της Γουινέας, που σήμερα ταυτίζεται με το Τόγκο, τη Δημοκρατία Μπενίν (Δταχομέη), τη Νιγηρία και την Γκάνα. Κάθε κοινωνική μονάδα (εθνική ομάδα, χωριό, οικογένεια, σόι) λατρεύει τα δικά της πνεύματα, τις προγονικές φυλακτήριες θεότητες, ενώ η ειδικότερη λατρεία των νεκρών προγόνων (των εγκούν - γκουν) συνάπτει γένη και φυλές σε ευρύτερες ομάδες πιστών, οργανωμένες γύρω από ένα ισχυρό ιερατείο. Είναι χαρακτηριστικό πως τον 18ο αι. η βασιλική οικογένεια του Αμπομέι στη Δταχομέη οργάνωσε κεντρικά τη λατρεία βοντού ως δημόσια θρησκεία, εντάσσοντας και θεότητες εχθρικών φυλών (όπως, π.χ., οι Γιόρουμπα), για να εδραιώσει την πολιτική και στρατιωτική επικράτηση των Μπενίν στην ευρύτερη περιοχή.
Η συγκεκριμένη πολιτισμική περιοχή είναι γνωστή και ως Ακτή των Δούλων, αφού υπήρξε ο κόμβος απ' όπου ξεκίνησε η βίαιη μετακίνηση αφρικανικών πληθυσμών κυρίως προς τη Νότια Αμερική και την Καραϊβική. Οι ηγεμόνες των Μπενίν υπήρξαν ήδη από τις αρχές του 16ου αι. συνεργάτες και εφοδιαστές των ευρωπαίων δουλεμπόρων: επί τρεις αιώνες, στην αρχή με πολιτικές και φυλετικές εκκαθαρίσεις και αργότερα με μαζικές επί τούτω αιχμαλωσίες, τροφοδότησαν, μαζί με άραβες δουλεμπόρους, τους ευρωπαίους αποικιοκράτες. Κάποιες πηγές (όπως, π.χ., η Καθολική Εγκυκλοπαιδεία) μιλούν για 12 και άλλες πάλι για 50 εκατομμύρια Αφρικανών που διακινήθηκαν με τη βούλα της Καθολικής Εκκλησίας και τις εντολές της βασιλικής εξουσίας. Από την Ακτή των Δούλων, το Κογκό και την Αγκόλα ως τη Μοζαμβίκη, «πνευματιστές» αλλά και μουσουλμάνοι (όπως οι Χάουζα, οι Ασάντι κ.ά.) μπάρκαραν αιχμάλωτοι, ξεμπάρκαραν δούλοι και βαφτίζονταν χριστιανοί, για να ριχτούν παρευθύς από τα σκλαβοπάζαρα στις φυτείες και στα ορυχεία.
Στη φρίκη μιας δουλείας (καθ)ολικού τύπου, το μόνο πράγμα που συνέδεε τους ξεριζωμένους δεσμώτες με τον τόπο, τους δικούς τους και το παρελθόν τους ήταν η μνήμη. Απογυμνωμένοι στην απάνθρωπη μοναξιά της δουλείας, έμειναν γαντζωμένοι, παρά τον συστηματικό διωγμό, στο πιστεύω τους. Από τον 17ο αιώνα δοξασίες, κοσμοθεωρίες και τελετουργικές πρακτικές που σχετίζονταν με την πίστη στα «πνεύματα» είχαν ήδη εξαπλωθεί στον Νέο Κόσμο. Πρόκειται για διάφορες παραλλαγές «βουντού», συχνά αλληλοσυγκρουόμενες και ασυνεχείς, ρευστές και ασταθείς, που ωστόσο διατήρησαν ισχυρό τον τοπικά φυλετικό χαρακτήρα της καταγωγής τους. Σε ορισμένες μάλιστα περιπτώσεις η πολιτική της αποικιοκρατικής εξουσίας στηρίχθηκε στη θρησκευτική ετερογένεια για να ενισχύσει παλαιότερες έχθρες, ενσπείροντας τον διχασμό ανάμεσα στους «αμερικανοποιημένους» δούλους, έτσι ώστε να αποτρέψει το ενδεχόμενο μαζικών εξεγέρσεων.
Η αμφίσημη στάση της θρησκευτικής και πολιτικής εξουσίας επέτρεψε την ανάπτυξη ενός ιδιόμορφου συγκρητισμού του χριστιανικού δόγματος με επιμέρους «ιθαγενείς» τελετουργικές πρακτικές και δοξασίες. Πίσω από τη λατρεία των χριστιανικών αγίων και την τήρηση του καθολικού λειτουργικού διατηρήθηκε από γενιά σε γενιά η λατρεία των προγονικών πνευμάτων, που επενδύθηκε αναγκαστικά με συνωμοτικό μυστικισμό. Το καντομπλέ στη Βραζιλία, η σαντερία στην Κούβα, η ομπεαγισνέ στην Τζαμάικα, το σανγκό στο Τρινιντάντ και το βουντού στην Αϊτή δεν είναι τίποτε άλλο από τη συνέχιση ίσαμε σήμερα εκδοχών αυτού του άλλοτε προσχηματικού και μετέπειτα δομικού θρησκευτικού συγκρητισμού. Επίσημα η Εκκλησία και οι αρχές δεν σταμάτησαν να καταδικάζουν αυτή τη σύγχυση που από τη σκοπιά τους οδηγούσε σε δεισιδαιμονία και ειδωλολατρία. Οι πηγές (όλες δυτικής προέλευσης) επιμένουν σε χαρακτηρισμούς όπως: βαρβαρότητα, οφιολατρία, σατανισμός, που, αν στο ένα επίπεδο δικαιολογούν την πρακτική του δουλεμπορίου, σε ένα άλλο νομιμοποιούν τον υποχρεωτικό εκχριστιανισμό των υποδούλων. Οσο εξαπλώνονταν οι εξεγέρσεις των δούλων και όσο τοπικές επαναστάσεις οδηγούσαν τους φυγάδες και τη λατρεία τους στα βουνά, ενισχυόταν ο στιγματισμός του βουντού και επιβεβαιωνόταν ο συνωμοτικός του χαρακτήρας.
Η περίπτωση του Σαν Ντομίνγκο - Αϊτής είναι χαρακτηριστική. Ο Φρανσουά Μακαντάλ, μουσουλμάνος από τη Γουινέα, ξεσήκωσε τους δούλους σπέρνοντας τρόμο στους λευκούς αφέντες όχι μόνον ως αρχιεπαναστάτης αλλά και ως μάγος του βουντού προικισμένος με υπερφυσικές δυνάμειςΩ ο Μπουκμάν Ντουτύ κήρυξε μαζί με την επανάσταση και την προγονική λατρεία. Βουντού και επανάσταση έγιναν συνώνυμα. Οταν τελικά η εξάπλωση της Γαλλικής Επανάστασης και ο αγώνας για την κατάργηση της δουλείας επέτρεψαν την πολιτική εξέγερση στις αποικίες, οι ντόπιοι στρατιωτικοί και πολιτικοί ηγέτες, που, από τον Τουσέν - Λουβερτύρ ως τον Ζαν Ντεσαλίν, τον Αλεξάντρ Πετιόν και τον Ανρί Κριστόφ, οδήγησαν την Αϊτή στην ελευθερία, επιχείρησαν να περιορίσουν τη δύναμη των ιερέων και των πιστών του βουντού, χαρακτηρίζοντας τις θρησκευτικές τους πρακτικές δεισιδαιμονικές και μαγικές. Ο νέος πρόεδρος της Αϊτής Ζαν - Πιερ Μπουαγέ καταδίκασε το «βουντού» στην παρανομία, δίχως ωστόσο να καθησυχάσει την ευρωπαϊκή καχυποψία που εξακολούθησε (και σε μεγάλο βαθμό εξακολουθεί) να θεωρεί όλους τους αφρικανούς της Αμερικής, δούλους και ελεύθερους, ύποπτους για «βουντού». Μια διάσημη καρικατούρα του Ντομιέ δείχνει εν έτει 1850 τον πρόεδρο της Αϊτής Φοστέν Σουλούκ, ντυμένο α λα φράνκα, με γουρλωμένα τα μάτια σαν ζόμπι, με χειλάρες και δοντούκλες, να ρίχνει στο καζάνι έναν δυστυχή λευκό, ενώ στο βάθος χορεύουν εκστασιασμένοι ημίγυμνοι αραπάδες.
Από τον 19ο στα τέλη του 20ού αιώνα, οι φήμες για κανιβαλισμό και ανθρωποθυσίες συνοδεύουν σταθερά κάθε αναφορά στο βουντού, επιβεβαιώνοντας παράλληλα και τις ρατσιστικές θεωρίες για τη φυλετική κατωτερότητα των φορέων του. Η επικαιρότητα των ΜΜΕ, με τη συνεργία πρόθυμων «ειδικών», εκτοξεύει κάθε τόσο την κατηγορία «βουντού» εναντίον των κάθε είδους τσαρλατάνων της μαντείας και της μαγγανείας που εμπαίζουν προς ίδιον όφελος τις φοβίες των αφελών. Κάθε τόσο κάποιο σύμβολο «βουντού» τίθεται στην υπηρεσία της μόδας ή συνοδεύει το μπιτ αλλόκοτων μουσικών επιτυχιώνΩ κάπου κάπου ξεμυτίζουν και μεταμεσονύχτιες ταινίες με ιθαγενείς ανθρωποφάγους κακούς, αμαζόνες γόησσες, ζόμπι, βρικόλακες και «τελετουργίες βουντού» ανάμεικτες με τροπικούς έρωτες, ιδρώτα, αίμα και σάμπα.
Πρόκειται για μια διαδικασία πολιτισμικής στρέβλωσης με συνθήκες οδυνηρές και για τους θύτες και για τα θύματα. Γιατί, από την Αφρική στην Αμερική και στην Ευρώπη, από την εξωτική αρένα της Μαύρης Ηπείρου και την περιφέρεια του Νέου Κόσμου στο κέντρο του Παλαιού, η περίπτωση βουντού δηλώνει με τον πιο απόλυτο τρόπο τις παρανοήσεις, τις προκαταλήψεις, τις εμμονές και τα στερεότυπα στα οποία προσφεύγει κάθε κατακτητικός πολιτισμός για να μεταφράσει με τους δικούς του όρους τις «ιδιόρρυθμες» θρησκευτικές και κοινωνικές συμπεριφορές όλων εκείνων που, ενώ τους μεταχειρίζονται ως αντικείμενα, επιμένουν να αντιδρούν με τους δικούς τους όρους ως άνθρωποι.