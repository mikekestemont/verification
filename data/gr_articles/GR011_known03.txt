Στη Γερμανία γιορτάζουν τη 200ή επέτειο από το θάνατο του μεγάλου φιλοσόφου τους Immanuel Kant (1724-1804). Την πανευρωπαϊκή δόξα του οφείλει ο Kant κυρίως στην κριτική τριλογία του (Κριτική του καθαρού λόγου, 1781· Κριτική του πρακτικού λόγου, 1788· Κριτική της κριτικής ικανότητας, 1790), με την οποία πραγματοποιούνταν μια κοπερνίκεια στροφή από τον ορθολογισμό και τον εμπειρισμό του Διαφωτισμού και του Κλασικισμού στον ιδεαλισμό και στον υποκειμενισμό του Ρομαντισμού και του Μοντερνισμού στους τρεις «κλάδους» της κλασικής φιλοσοφίας: Γνωσεολογία, Ηθική, Αισθητική.
Ο προσφορότερος τρόπος για να συμμετάσχουμε στον εορτασμό αυτό θα ήταν η μελέτη της πρόσληψης της φιλοσοφίας του Kant, και γενικότερα της κλασικής γερμανικής φιλοσοφίας, στην Ελλάδα· εννοείται ότι εδώ δεν μπορώ παρά να προσφέρω μιαν ελλειπτικότατη σκιαγράφησή της.
Ηταν αναμενόμενο ότι η πρώτη και συμπαγέστερη φάση της πρόσληψης της φιλοσοφίας του Kant από τους έλληνες δέκτες της θα ήταν ο ιστορικοπολιτισμικός χώρος του νεοελληνικού Διαφωτισμού, τις τρεις ή πέντε δεκαετίες πριν από την ίδρυση του πρώτου ελληνικού κράτους (1830). Ως ο πρώτος εισηγητής της στην προεπαναστατική «Ελλάδα» θεωρείται, όχι άδικα αλλά παρεξηγήσιμα, ο ηπειρώτης ιατροφιλόσοφος Αθανάσιος Ψαλίδας (1767-1829): Πρώτα πρώτα, στον Ψαλίδα δεν μπορεί να γίνει λόγος για οποιονδήποτε «καντιανισμό», όχι μόνο επειδή ο ίδιος δηλώνει ότι δεν ακολουθεί τον Kant «δογματικά», όχι μόνο επειδή στηρίζεται, σχεδόν αποκλειστικά, στο προκριτικό έργο του Kant, αλλά, προπαντός, επειδή στη γνωσεολογία του απορρίπτει τις a priori κατηγορίες του Kant και αντ' αυτών δέχεται τις αισθήσεις και την εμπειρία, που παρέλαβε από τους άγγλους αισθησιοκράτες, και ως ύψιστη πηγή της γνώσης κηρύσσει τη θεία Αποκάλυψη.
Με τον τρόπο αυτό προδιαγράφονται τα κύρια χαρακτηριστικά της «μετακένωσης» της ευρωπαϊκής φιλοσοφίας στον ελληνόγλωσσο χώρο από το Διαφωτισμό μέχρι τις μέρες μας: Οι έλληνες «φιλόσοφοι», με προεξάρχοντα τον Κοραή, θύουν στο βωμό ενός φιλοσοφικού εκλεκτικισμού με οδηγό τους το διάσημο καθηγητή της Φιλοσοφίας στο Πανεπιστήμιο της Σορβόννης Victor Cousin: Οπως εκείνος, έτσι και αυτοί κατασκευάζουν ένα coctail των πιο διαφορετικών φιλοσοφημάτων και το σερβίρουν στα έδρανα της, δευτεροβάθμιας πρώτα, τριτοβάθμιας έπειτα, εκπαίδευσης, για να υπηρετήσουν το παιδαγωγικό αίτημα της διαφωτιστικής εποχής τους: «δράξασθε παιδείας».
Στα δύο ελληνικά μετεπαναστατικά κρατίδια, το δυτικό (Επτάνησα) και το ανατολικό (Αθήνα), ήταν παρόντες, σχεδόν αυτονόητα, και οι τέσσερις κορυφαίοι φιλόσοφοι του γερμανικού Ιδεαλισμού: Kant, Fichte, Schelling, Hegel - όμως και σ' αυτό το σημείο, στην πρόσληψη ευρωπαϊκής φιλοσοφίας, παρατηρούνται μερικές σημαντικές διαφορές μεταξύ των δύο αυτών πολιτισμικών χώρων: Στο αγγλοκρατούμενο Ιόνιο Πανεπιστήμιο απαγορεύεται η διδασκαλία της γερμανικής φιλοσοφίας και επιβάλλεται η εισαγωγή από τους φιλομαθείς ιθαγενείς του αγγλικού «φιλοσοφικού» εμπειρισμού· στον εξωακαδημαϊκό πνευματικό χώρο, μ' επίκεντρο το Σολωμό, επικρατεί και καρποφορεί ο πρωτοπόρος στην εποχή του Εγελιανισμός. Αντιστρόφως ανάλογα, στη βαυαροκρατούμενη Αθήνα της χορείας των γερμανών κλασικών φιλοσόφων ηγείται ο αντιεγελιανός Schelling, που τον είχε μεταφέρει κατευθείαν από την πατρίδα του βασιλιά του, το Μόναχο, μαζί με την καθολική θεολογία του και την εκστρατεία του υπέρ του γερμανικού και κατά του αγγλικού πανεπιστημίου, ο μαθητής του και για περίπου σαράντα χρόνια (1846-1895) καθηγητής της Ιστορίας της Φιλοσοφίας στο Οθώνειο Πανεπιστήμιο Νικόλαος Κοτζιάς.
Πολύ αργότερα, γύρω στην καμπή του 19ου προς τον 20ό αιώνα, θα συναντήσουμε την επόμενη, μεμονωμένη και εξωακαδημαϊκή και γι' αυτό πολύ ενδιαφέρουσα, πρόσληψη του Kant και, γενικότερα, γερμανικής φιλοσοφίας, και μάλιστα από έναν ποιητικό και ιδεολογικό απόγονο του Σολωμού: Ο Λορέντζος Μαβίλης βρέθηκε στη Γερμανία σε μιαν εποχή (1876-1890) κατά την οποία άκμαζε στα γερμανικά πανεπιστήμια ο Νεοκαντιανισμός - και μαζί του ο γερμανικός εθνικισμός· και σ' αυτήν την ακμή του ο Kant βρισκόταν, για ευνόητους λόγους, σε πολεμική αντιπαράθεση με το «θαμμένο», όπως έγραφε ο Μαβίλης, Hegel.
Από τον Kant ο Μαβίλης πήρε τον «ηθικό νόμο» της προτεσταντικής, εσωτερικευμένης, ηθικής, τον ανέμειξε στην ποίησή του με το ρομαντικό πατριωτισμό του Fichte και το βολονταρισμό του Schopenhauer και του Nietzsche - και αυτό το εκρηκτικό μείγμα τον οδήγησε στον αυτοκτονικό «ηρωικό» θάνατό του στον ελληνοτουρκικό πόλεμο του 1912· στο μνημείο του θα μπορούσε να χαραχτεί το επίγραμμα που είχε γράψει για την επέτειο των 100 χρόνων από το θάνατο του Kant (1904):
Απάνουθέ σου εχαίροσουν τον αστρωμένο αιθέρα
και μέσ' στα φύλλα της καρδιάς τον ηθικό το νόμο:
Κείνος φανό σε δέχτηκε στον άπειρό του δρόμο·
σ' έκαμε τούτος γιατ' εμάς παντοτινό πατέρα.
Αυτό που παρουσιάστηκε στην Ελλάδα στη δεκαετία του 1930 ως «Νεοκαντιανισμός» δεν ήταν παρά τ' αποπλύματα ενός φιλοσοφικού ρεύματος που στην πατρίδα του, τη Γερμανία, και σ' ολόκληρη την Ευρώπη ήταν πια παρελθόν· κύριοι μεταπράτες του στο Μεσοπόλεμο ήταν η τριανδρία του «Αρχείου Φιλοσοφίας και Θεωρίας των Επιστημών» (1929-1940) K. Τσάτσος, I. Θεοδωρακόπουλος και Π. Κανελλόπουλος, πρώην τρόφιμοι του Πανεπιστημίου της Αϊδελβέργης. Εννοείται ότι τον οποιονδήποτε καντιανισμό «τους» τον προσέλαβαν από δεύτερο χέρι, μέσω των νεοκαντιανών δασκάλων τους Η. Rickert και W. Windelband.
Τώρα, για πρώτη φορά, μεταφέρονται στην Ελλάδα εκ μέρους του πρώτου μέλους της τριανδρίας της Αϊδελβέργης K. Τσάτσου, στο διάσημο, εν τω μεταξύ, Διάλογο πάνω στην ποίηση (1938/39) με το Γ. Σεφέρη, έστω και κακοχωνεμένες ή παρεξηγημένες, οι βασικές κατηγορίες για την a priori ύπαρξη της «Ιδέας» του ωραίου της καντιανής Αισθητικής - και αυτές από δεύτερο χέρι: από την Αισθητική (1889) του νεοκαντιανού Η. Cohen· ο συνομιλητής του θα του αντιτάξει το αξίωμα της υποκειμενικής αισθητικής εμπειρίας του συγκεκριμένου, επικαλούμενος τα διδάγματα του συγχρόνου του γάλλου δοκιμιογράφου και «φιλοσόφου» Alain (Ε. Chartier).
Με κάποιαν επιφύλαξη, μπορούμε να επισημάνουμε ότι την τελευταία εικοσαετία παρατηρείται και στην Ελλάδα μια, εξ αντανακλάσεως βέβαια, «επιστροφή στον Kant»· ο λόγος αυτής της «επιστροφής» βρίσκεται, πιθανότατα, στην επανάκαμψη του ηθικοπολιτικού (νεο)συντηρητισμού και πουριτανισμού και του δόγματος «η τέχνη για την τέχνη» - ιδεολογικές και πολιτιστικές ανάγκες, που υπηρετούνται από τα δόγματα της προτεσταντικής, μεταφυσικής, όχι πολιτικής, καντιανής Ηθικής και τα θεωρήματα της υποκειμενικής, απολιτικής, «καθαρής» καντιανής Αισθητικής.
H αναβίωση αυτή του Kant στην Ελλάδα τεκμηριώνεται από την πρωτοφανή ολοκληρωμένη μετάφραση των δύο από τις τρεις μεγάλες «Κριτικές» του «φιλοσόφου της Καινιξβέργης» - και μάλιστα από δύο, ανταγωνιστικές μεταξύ τους, ελληνικές μεταγραφές· οι εγκυρότερες απ' αυτές είναι η προδρομική μετάφραση της Κριτικής του καθαρού λόγου από τον Αναστάσιο Γιανναρά (1979) και της Κριτικής της κριτικής ικανότητας από το Χάρη Τασάκο (2002). Επιπλέον, η ανάκαμψη αυτή του Kant στην Ελλάδα υποστηρίζεται από μερικές «ακαδημαϊκές» ερμηνευτικές μελέτες ελλήνων και γάλλων μελετητών του Kant, που επικυρώνουν τον παιδαγωγικό ρόλο της «μετακένωσης» και της καντιανής φιλοσοφίας στην Ελλάδα από την εποχή του ελληνικού Διαφωτισμού: τη λειτουργία της στα πλαίσια της ελληνικής, πανεπιστημιακής αυτή τη φορά, εκπαίδευσης με τη μορφή «εγχειριδίου» για τη διδασκαλία του μαθήματος της - ευρωπαϊκής - φιλοσοφίας.