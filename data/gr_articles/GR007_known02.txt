Από τις περισσότερο δραματικές λέξεις που έχει ο άνθρωπος στο λεξιλόγιό του είναι η ζωή και ο θάνατος. Γιατί ο homo sapiens, ο άνθρωπος ο λογικός, είναι το μόνο είδος που συλλογάται, που σκέφτεται, που έχει αυτογνωσία. Cogito ergo sum· σκέφτομαι, άρα υπάρχω, μια αυταπόδεικτη αλήθεια που δηλώνει την αναγνώριση της ύπαρξής μας, όπως υποστηρίζει ο Καρτέσιος.
Και είναι αυτή η αυτογνωσία του ανθρώπου που τον φυλακίζει μέσα στην αγωνία του θανάτου, καθώς είναι το μόνο είδος που γνωρίζει ότι θα πεθάνει. Γι' αυτό οι πρώτες αντιδράσεις του επικεντρώθηκαν από πολύ νωρίς στη φιλοσοφική και θρησκευτική αντιμετώπιση του αδιεξόδου. Γι' αυτό και σήμερα, που η επιστημονική σκέψη και δυνατότητα έχουν προχωρήσει, σκύβει με ιδιαίτερο ενδιαφέρον πάνω στα τεκταινόμενα και ελπίζει ότι θα απαλυνθεί αυτή του η αγωνία. Γι' αυτό έχει ιδιαίτερη σημασία να αναφερθούμε στις γνώσεις που σήμερα έχουν αποσταχθεί σχετικά με τη διαδικασία της γήρανσης και της καθυστέρησης του αναπόφευκτου θανάτου.
Γιατί η γήρανση είναι μια αναπόδραστη βιολογική διαδικασία, που επηρεάζει όλους σχεδόν τους ζωντανούς οργανισμούς. Ωστόσο, παρά το γεγονός ότι τα επακόλουθα της γήρανσης είναι τεράστια, δεν έχει αναπτυχθεί μεγάλη και συστηματική προσπάθεια επιστημονικής κατανόησης αυτής της σπουδαίας πορείας της ζωής. Μόνο τις τελευταίες δύο δεκαετίες η επιστημονική έρευνα προσανατολίστηκε στη βιολογική κατανόηση της γήρανσης και στους μοριακούς μηχανισμούς που σχετίζονται με τα βιολογικά εκείνα φαινόμενα τα οποία συμβάλλουν στη συσχετιζόμενη με την ηλικία επιδείνωση της κατάστασης του οργανισμού.
Κάνοντας κατ' αρχήν μια διάκριση μεταξύ της βιολογικής διαδικασίας της γήρανσης και αυτής που οφείλεται σε ορισμένες ασθένειες, οι οποίες σχετίζονται με την ηλικία, μπορούμε να πούμε ότι η γήρανση γενικά περιγράφεται ως μια χρονοεξαρτώμενη λειτουργική απόκλιση, που οδηγεί το κύτταρο σε μια ανικανότητα να εξισορροπεί εσωτερικά ή εξωτερικά ερεθίσματα. Ετσι, σύμφωνα με αυτόν τον γενικό ορισμό, η γήρανση είναι το αποτέλεσμα δύο ανεξάρτητων βιολογικών διαδικασιών, της σταδιακής απώλειας της λειτουργικότητας του κυττάρου και της απώλειας της αντίστασης ή της προσαρμοστικότητάς του στο στρες· με άλλα λόγια, το κύτταρο χάνει την ικανότητα της λεγόμενης ομοιόστασής του.
Η γνωσιολογική απόσταση που υπήρχε από την κατανόηση της γήρανσης αποτυπώνεται με χαρακτηριστικό τρόπο στον μεγάλο αριθμό των θεωριών και των υποθέσεων οι οποίες είχαν αναπτυχθεί σε αυτό το πεδίο κατά τις τελευταίες δεκαετίες. Κοντά στις 300 τέτοιες θεωρίες και υποθέσεις, για το φαινόμενο της γήρανσης, τεκμηριώνουν την άποψη ότι η κατανόηση ενός φαινομένου είναι αντιστρόφως ανάλογη του αριθμού των θεωριών για το φαινόμενο αυτό. Ετσι, δεν θα έχει νόημα να αναφερθούμε σε όλες αυτές τις απόψεις, αλλά θα προσεγγίσουμε τους παράγοντες εκείνους που συγκεντρώνουν τα περισσότερα πειστικά στοιχεία για την εμπλοκή τους στη διαδικασία της γήρανσης, υποστηρίζοντας από την αρχή ότι δεν έχει βρεθεί ακόμη καμιά απλή και ικανοποιητική μοριακή εξήγηση αυτού του φαινομένου.
Για να οργανώσουμε λοιπόν καλύτερα τη σημερινή μας επικοινωνία θα πρέπει να κατατάξουμε τις διάσπαρτες και αποσπασματικές υποθέσεις σε δύο μεγάλες ομάδες: σε αυτήν που αφορά τους γενετικούς παράγοντες και σε εκείνη που αναφέρεται στους περιβαλλοντικούς παράγοντες, υπενθυμίζοντας ότι οι πρώτοι ασκούν έναν εσωτερικό επηρεασμό και οι δεύτεροι έναν αντίστοιχο εξωτερικό.
Ο ρόλος της γενετικής λοιπόν στον καθορισμό της διάρκειας της ζωής είναι περίπλοκος και παράδοξος· και τούτο γιατί, ενώ η κληρονομησιμότητα (το μέρος εκείνο της ποικιλότητας που εξαρτάται από τις γενετικές διαφορές μεταξύ των ατόμων) του εν λόγω χαρακτήρα είναι μικρή, εν τούτοις μερικοί γενετικοί πολυμορφισμοί (μεταλλάξεις δηλαδή) τροποποιούν σημαντικά τον χαρακτήρα αυτόν, τόσο στα θηλαστικά όσο και στα ασπόνδυλα. Μπορεί λοιπόν να ασκείται από τα γονίδια ισχυρός έλεγχος της μακροβιότητας και της γήρανσης. Ωστόσο δεν γνωρίζουμε ακόμη γιατί ο άνθρωπος, λ.χ., ζει πέντε φορές περισσότερο από τη γάτα ή γιατί η γάτα ζει πέντε φορές περισσότερο από το ποντίκι ή γιατί η νόσος Alzheimer εκδηλώνεται σε διαφορετική ηλικία, ακόμη και στα μονοκύτταρα δίδυμα. Δεν μπορούμε επίσης να διαλευκάνουμε ακόμη το ερώτημα αν οι ποικίλες ασθένειες οι οποίες συνοδεύουν τη γήρανση επηρεάζονται από τον ίδιο μηχανισμό που ελέγχει γενικότερες αποκλίσεις με την ηλικία, όπως η απώλεια της ελαστικότητας της επιδερμίδας, η μείωση των αντανακλαστικών κ.ά.
Παρ' όλες αυτές τις δυσκολίες, η ερευνητική προσπάθεια εστιάζεται σε τρεις κατηγορίες γενετικών τόπων που φαίνεται να συμβάλλουν στον έλεγχο της μακροβιότητας. Η μια κατηγορία αφορά γονίδια του ανθρώπου που είναι ομόλογα με άλλων ειδών, κωδικοποιούν δηλαδή πρωτεΐνες με παρόμοιες λειτουργικότητες και η ομοιότητα αυτή οφείλεται στο ότι έχουν προέλθει από κοινό πρόγονο. Ενα τέτοιο γονίδιο, που είναι πιθανόν να αυξάνει τη μακροβιότητα και του ανθρώπου, έχει πρόσφατα εντοπιστεί και κλωνοποιηθεί σε ένα σκουλήκι με το όνομα Caenorhabditis elegans, καθώς μια μετάλλαξη αυτού του γονιδίου, η age-1, αυξάνει κατά 40%-100% τη μακροβιότητα αυτού του οργανισμού, μέσα από μια αύξηση της αντίστασης στο στρες που μπορεί να προκληθεί από τη θερμοκρασία ή τις ελεύθερες ρίζες ή την υπεριώδη ακτινοβολία· μεγαλύτερη μακροβιότητα επιτυγχάνεται ακόμη με τον συνδυασμό και ενός άλλου γονιδίου, του daf-2. Τα γονίδια αυτά μοιάζουν με τα αντίστοιχα για την κινάση το ένα (age-1) και του υποδοχέα της ινσουλίνης το άλλο (daf-2).
Μεγάλη προσπάθεια γίνεται, επίσης, στον εντοπισμό γονιδίων που σχετίζονται με τη μακροβιότητα των υπεραιωνοβίων. Ενα τέτοιο πιθανό γονίδιο είναι το apo-Ε της απολιποπρωτεΐνης Ε, του οποίου ένα αλληλόμορφο, το ε2, βρίσκεται σε μεγάλη συχνότητα στους υπεραιωνόβιους. Ενδιαφέρον παρουσιάζει επίσης και το πολυγονιδιακό σύστημα ιστοσυμβατότητας HLA στους ανθρώπους και MHC στα ποντίκια. Το αλληλόμορφο, λ.χ., Η-2d στα ποντίκια τούς προσδίδει μεγαλύτερη μακροβιότητα, αυξημένο ανοσολογικό σφρίγος και λιγότερα λυμφώματα κατά τη γήρανση. Οσον αφορά τους ανθρώπινους πληθυσμούς, δεν έχει επιτευχθεί ακόμη κάποια γενίκευση, αν και κάποια αλληλόμορφα γονίδια (HLA Α, HLA C) έχουν σχεδόν διπλάσιες συχνότητες στους υπεραιωνόβιους.
Μια δεύτερη κατηγορία γονιδίων μακροβιότητας αφορά τα γονίδια εκείνα που συμβάλλουν στη διατήρηση της κυτταρικής ισορροπίας και συμμετέχουν στους μηχανισμούς επιδιόρθωσης των λαθών του DNA, τα οποία προκύπτουν ως μεταλλάξεις κατά τον αυτοδιαπλασιασμό του, κατά την αντιγραφή του. Ενα τέτοιο αλληλόμορφο γονίδιο, σπάνιο, υποτελές και αυτοσωματικό (δεν έχει σχέση με το φύλο) εντοπίστηκε στο σύνδρομο Werner, καθώς και στο σύνδρομο Hutchinson-Gilford, προκαλώντας πρώιμη γήρανση, όπως απώλεια των μαλλιών, ατροφία του δέρματος, πρώιμη καρδιακή ανωμαλία, ποικίλους όγκους κ.ά. Το γονίδιο αυτό μοιάζει με ένα γονίδιο που συμμετέχει στην επιδιόρθωση του DNA, την DNA ελικάση (RecQ). Μεταλλάξεις του RecQ γονιδίου οδηγούν στη μη επιδιόρθωση του DNA, με αποτέλεσμα την ενσωμάτωση και συσσώρευση ποικίλων σωματικών μεταλλάξεων αλλά και γοργή μείωση του μήκους των τελομερών, για τη σημασία των οποίων θα αναφερθούμε πιο κάτω.
Η τρίτη κατηγορία γονιδίων αφορά γονίδια που εμπλέκονται σε νόσους σχετιζόμενες με την ηλικία, όπως νευροεκφυλιστικές, καρδιομυϊκές και ανοσολογικές ασθένειες, αλλά και καρκίνους. Η νόσος Alzheimer είναι ένα παράδειγμα νευροεκφυλιστικής ασθένειας που σχετίζεται με την ηλικία. Οσον αφορά τη συσχέτιση καρκίνων και ηλικίας, φαίνεται και από το διάγραμμα που δείχνει ότι ο πληθυσμικός βαθμός εμφάνισης του καρκίνου του εντέρου αυξάνεται με την ηλικία περίπου 1.000 φορές από 30 ως 80 ετών, γεγονός που μπορεί να εξηγηθεί με τη συσσώρευση πολλαπλών σωματικών μεταλλάξεων οι οποίες από ένα όριο και μετά οδηγούν στην εκδήλωση του καρκίνου.
Οπως ήδη προαναφέραμε, μια δεύτερη ομάδα παραγόντων η οποία εμπλέκεται στη διαδικασία της γήρανσης είναι η περιβαλλοντική. Σχετικές έρευνες περίπου δύο δεκαετιών έχουν εστιασθεί σε δύο πιθανούς περιβαλλοντικούς παράγοντες, τη διατροφική συνήθεια και τις ελεύθερες ρίζες. Και οι δύο παράγοντες είναι άμεσα συνδεδεμένοι με τον μεταβολισμό κάθε οργανισμού. Η διατροφή για την παραγωγή κυτταρικής ενέργειας και οι ελεύθερες ρίζες ­ έχουμε αναφερθεί σε πρόσφατη επικοινωνία μας ­ για τον μεταβολισμό του οξυγόνου. Οι παράγοντες αυτοί μέσα από την αλληλεπίδρασή τους μπορούν να έχουν βλαβερές επιπτώσεις, άμεσες ή έμμεσες, στη δομή και στη λειτουργία του κυττάρου. Και το σπουδαιότερο, ίσως, έχουν την ικανότητα να αντιδρούν με το γενετικό στοιχείο και να τροποποιούν την τελική πορεία της γήρανσης.
Κάνοντας μια παρένθεση στο σημείο αυτό, πρέπει να τονίσουμε ότι για πολύ καιρό υπήρχε η άποψη ότι η διαδικασία της γήρανσης είναι αυστηρώς προγραμματισμένη στο γενετικό αρχείο κάθε είδους, το οποίο έχει ορισμένο χρόνο ζωής. Ο προγραμματισμός αυτός παραλληλίζεται με την προγραμματισμένη γενετική ανάπτυξη και ωρίμανση των φάσεων του κύκλου της ζωής. Ωστόσο τα ερωτήματα που σήμερα πρέπει να απαντηθούν είναι πολλά. Π.χ., πόσο μεγάλος είναι ο ρόλος του γενετικού στοιχείου ή πώς αντιδρούν τα γονίδια με τους περιβαλλοντικούς παράγοντες για να επηρεαστεί ο ρυθμός της γήρανσης; Πρόσφατες μοριακές μελέτες υποστηρίζουν την άποψη ότι οι γενετικοί παράγοντες μπορούν να επηρεαστούν σοβαρά από περιβαλλοντικούς παράγοντες, όπως είναι το οξειδωτικό στρες και ο διατροφικός περιορισμός (Dietary Restriction, DR), και να σπάσει, με αυτόν τον τρόπο, το φράγμα του γενετικού προγραμματισμού της διαδικασίας της γήρανσης.
Οι εν λόγω λοιπόν περιβαλλοντικοί παράγοντες προκαλούν γενετικές τροποποιήσεις σε διάφορα επίπεδα, όπως π.χ. στη δημιουργία μεταλλάξεων, στη γονιδιακή έκφραση και στην αντιγραφή του πυρηνικού και του μιτοχονδριακού DNA. Ιδιαίτερη έμφαση δίδεται στον ρόλο του μιτοχονδριακού DNA, το οποίο ενσωματώνει μεταλλάξεις, από την επίδραση περιβαλλοντικών στρεσογόνων παραγόντων, οι οποίες παρεμβαίνουν στη διαδικασία παραγωγής κυτταρικής ενέργειας και επηρεάζουν την πορεία της γήρανσης. Γι' αυτό η θερμιδική προσέγγιση της γήρανσης αποκτά όλο και περισσότερο ενδιαφέρον («Το Βήμα», 5.4.1998).
Η διαδικασία της γήρανσης παραμένει και σήμερα ένα αίνιγμα, καθώς οι ερευνητικές προσπάθειες στο πεδίο αυτό βρίσκονται σε νηπιακό στάδιο. Γι' αυτό προσεγγίζονται ποικίλα βιολογικά συστήματα και ενοχοποιούνται, άλλοτε επιτυχώς και άλλοτε ανεπιτυχώς, ως υποψήφια φαινόμενα γήρανσης. Το φάσμα αυτών των συστημάτων είναι μεγάλο. Από τη λειτουργία, π.χ., του ανοσοποιητικού συστήματος ­ το οποίο δεν μπορεί να καταπολεμήσει διάφορες χρόνιες μολυσματικές νόσους σε μεγάλης ηλικίας άτομα, γεγονός που αποδίδεται σε ανώμαλα πρωτεϊνικά επίπεδα, που φαίνεται να αυξάνονται σε συχνότητα με την ηλικία ­ ως την ενδοκρινολογία της γήρανσης, τις δομικές αλλαγές στον εγκέφαλο, τη μνήμη, τη σκέψη κ.ά.
Στην αναφορά αυτή που επιχειρούμε σήμερα δεν θα μπορούσε να παραλειφθεί και η τελομεριδιακή θεωρία της γήρανσης, που πρόσφατα πήρε υπέρμετρες διαστάσεις στα ΜΜΕ. Τα τελομέρη, τα άκρα των χρωμοσωμάτων στα θηλαστικά, έχουν σταθερό μήκος, ανάλογα με το είδος. Η σταθερότητα αυτή υποστηρίζει την άποψη ότι θα πρέπει να υπάρχει κάποιος ρυθμιστικός μηχανισμός που ελέγχει το μήκος του τελομέρους. Τα τελομέρη πιστεύεται ότι προστατεύουν τα άκρα όλων των γραμμικών χρωμοσωμάτων, επιτρέπουν τον πλήρη διπλασιασμό τους και συμβάλλουν στη διατήρηση της γενετικής σταθερότητας του κυττάρου. Η έλλειψη μηχανισμού διατήρησης του μήκους των τελομερών οδηγεί σε μια προοδευτική μείωσή του, κάθε φορά που διαιρείται το κύτταρο, με αποτέλεσμα να μην μπορεί το κύτταρο να ξαναδιαιρεθεί και με επόμενο βήμα τον θάνατο, όταν το μήκος φτάσει κάποιο όριο. Η ανικανότητα αυτή του κυττάρου να διαιρείται μπορεί να οδηγεί σε κυτταρικές αλλαγές οι οποίες σχετίζονται με τη γήρανση.
Ενα γνωστό ένζυμο, η τελομεράση, σταθεροποιεί το μήκος των τελομερών προσθέτοντας επαναλαμβανόμενες εξαμερείς νουκλεοτιδικές αλληλουχίες (ΤΤΑ GGG) στο άκρο των χρωμοσωμάτων. Το ένζυμο αυτό, που είναι μια νουκλεοπρωτεΐνη (και λειτουργεί ως αντίστροφη μεταγραφάση), εκφράζεται στα εμβρυϊκά κύτταρα και στα γεννητικά κύτταρα των ώριμων αρσενικών, ενώ δεν εντοπίζεται στα φυσιολογικά σωματικά κύτταρα, εκτός από τα πολλαπλασιαζόμενα κύτταρα ιστών που ανανεώνονται όπως τα λεμφοκύτταρα κ.ά. Αντίθετα η τελομεράση είναι παρούσα στο μεγαλύτερο ποσοστό των κακοήθων όγκων προκαλώντας την αθανασία αυτών των κυττάρων, πιθανώς μέσα από μια μετάλλαξη του γονιδίου της τελομεράσης που του επιτρέπει τη συνεχή έκφρασή του. Ο μηχανισμός της ρύθμισης του μήκους του τελομέρους είναι ιδιαίτερα συντηρητικός.
Η τελομεράση λοιπόν συμβάλλει προς την κατεύθυνση ελέγχου του μήκους των τελομερών, καθώς αυξάνει στον δοκιμαστικό σωλήνα τον αριθμό των διαιρέσεων των κυττάρων. Πρόσφατα αποκαλύφθηκε ένας άλλος παράγοντας, ο TRF1 (Telomeric - Repeat - Binding Factor), μια ρυθμιστική πρωτεΐνη του ανθρώπου που δεσμεύεται στις επαναλαμβανόμενες αλληλουχίες του τελομέρους και λειτουργεί ως ρυθμιστής της δράσης της τελομεράσης. Το σύστημα της τελομεράσης και του παράγοντα TRF1 συμβάλλει στον έλεγχο της εκδήλωσης των καρκίνων, μέσα από μια θανατηφόρα βέβαια αθανασία, ενώ η σημασία της τελομεράσης στη διατήρηση της ποιότητας της κυτταρικής λειτουργίας και της μακροβιότητας πήρε υπερβολικές διαστάσεις πρόσφατα, που οδήγησαν ακόμη και στην άποψη ότι βρισκόμαστε κοντά στην αθανασία. Και τούτο γιατί δεν φαίνεται, απ' όσο αναφέραμε, να είναι η τελομεράση ο κύριος και βασικός μηχανισμός ελέγχου της γήρανσης.
Η αλήθεια είναι ότι η πρόοδος της επιστήμης και της τεχνολογίας έχει αναβαθμίσει την ποιότητα ζωής και την υγεία γενικότερα, αποκαλύπτοντας ταυτόχρονα τη δυνατότητα του ανθρώπινου γονιδιώματος να υποστηρίξει μεγάλες παρατάσεις του προσδόκιμου ορίου ζωής. Βέβαια η ειρωνεία είναι ότι τα γενετικά εργαλεία που διαθέτουμε σήμερα αποκαλύπτουν όλο και περισσότερους παράγοντες που βάζουν σε ρίσκο τη ζωή μας. Γι' αυτό, αν μπορούσαμε να προσεγγίσουμε το ρεκόρ του προσδόκιμου ορίου ζωής, που είναι τα 122 χρόνια, καλό θα ήταν να ενδιαφερθούμε περισσότερο για τα γονίδια εκείνα που αναβαθμίζουν την ποιότητα ζωής στις μεγάλες ηλικίες. Γιατί η ιδέα δημιουργίας διαγονιδιακών οργανισμών (π.χ. ανθρώπων) με γονίδια από άλλα είδη, τα οποία έχουν πολύ μεγαλύτερο μέσο όρο ζωής, δεν φαίνεται να έχει μεγάλες επιπτώσεις, καθώς δεν είναι πολύ πιθανόν ένα ή λίγα γονίδια να αλλάζουν δραματικά το προσδόκιμο όριο ζωής.
Η καλύτερη λοιπόν κατανόηση των γενετικών και περιβαλλοντικών παραγόντων οι οποίοι επηρεάζουν τη μακροβιότητα μαζί με τη διαλεύκανση των αντιδράσεων γονιδίου με γονίδιο και γονιδίου με περιβάλλον μάς εξοπλίζουν καλύτερα για να συνεχίσουμε τη μάχη με τη νοσηρότητα. Και τελειώνοντας αυτή την ξενάγηση καλό είναι να αποστάξουμε μια γενική αλήθεια, η οποία απορρέει από το γεγονός ότι η σχετικά μικρή κληρονομησιμότητα της μακροβιότητας σε συνδυασμό με την ποικίλλουσα διεισδυτικότητα και συμβολή των γενετικών παραγόντων που προκαλούν ασθένειες βάζουν σε ρίσκο τη ζωή μας· και γι' αυτό πρέπει να επιλέξουμε τον τρόπο ζωής ο οποίος τελικά είναι εκείνος που επηρεάζει βαθύτατα την κατάληξη της γήρανσης. Μια προσγειωμένη αλήθεια, απαλλαγμένη από φρούδες ελπίδες και άπιαστα όνειρα.