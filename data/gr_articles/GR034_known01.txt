1 Η τελευταία παγκόσμια χρηματιστηριακή κρίση μάς υποχρεώνει να ξανασκεφθούμε τον ρόλο του ευρώ στην οικονομία της Ευρωπαϊκής Ενωσης. Αμεσα ούτε η εισαγωγή του ενιαίου νομίσματος ούτε καν το χρονοδιάγραμμά της έχουν απειληθεί. Αντίθετα, η προοπτική της σύντομης έναρξης της λειτουργίας του ευρώ έχει αποτελέσει για τα ευρωπαϊκά νομίσματα παράγοντα σημαντικής σταθερότητας μέσα στη θύελλα που μαστίζει τις αγορές. Από αυτή την άποψη το ευρώ έχει ήδη προσφέρει στην Ευρώπη μια ασπίδα στους δύσκολους καιρούς. Παράλληλα όμως η κρίση φωτίζει πλευρές της Οικονομικής και Νομισματικής Ενωσης που πριν έμεναν κάπως στη σκιά. Η κρίση επιβάλλει μια ριζική επανεξέταση της οικονομικής και νομισματικής πολιτικής στον ευρωπαϊκό χώρο.
2 Το βασικό πρόβλημα της ευρωπαϊκής οικονομίας είναι η μακροχρόνια υποτονικότητα της οικονομικής δραστηριότητας. Η Ευρώπη τα τελευταία 30 χρόνια υποφέρει από έλλειμμα πραγματικών ­ σε αντιδιαστολή με τις χρηματιστικές ­ επενδύσεων και αντίστοιχα από μεγάλο ποσοστό επίμονης ανεργίας. Η σύγκριση με τις ΗΠΑ είναι, στο σημείο αυτό, συντριπτική. Η ανεργία εκεί έχει πέσει στο 4,5% ενώ στην Ευρώπη έχει καθηλωθεί στο 10%-12%. Σύμφωνα με τις εκτιμήσεις των υπηρεσιών της Επιτροπής της Ευρωπαϊκής Ενωσης, η Ευρώπη επενδύει γύρω στο 19% του ΑΕΠ. Για να απορροφηθεί ένα σημαντικό μέρος της ανεργίας οι επενδύσεις πρέπει να αυξηθούν στο 24%. Τέτοιο άλμα έχει πολλές προϋποθέσεις. Μία από αυτές είναι η σταθερή άνοδος της παραγωγής που υποστηρίζεται, ως ένα βαθμό, από τη νομισματική σταθερότητα. Η αστάθεια των πολλαπλών ευρωπαϊκών νομισμάτων έχει στο παρελθόν αδυνατίσει την αναπτυξιακή προσπάθεια. Οι απώλειες μόνο από τη νομισματική αναταραχή του 1994-95 εκτιμήθηκαν σε 0,5% του ρυθμού αύξησης του ΑΕΠ. Η αποκατάσταση της νομισματικής σταθερότητας που συνεπάγεται το ευρώ μάς απαλλάσσει οπωσδήποτε από έναν αρνητικό παράγοντα αλλά δεν αρκεί για να πυροδοτήσει την αναγκαία επενδυσιακή διαδικασία.
Στο νεοφιλελεύθερο σχήμα το ευρώ έχει σημαντικό θετικό ρόλο να παίξει στην ανάκαμψη των επενδύσεων ­ ιδιωτικών, φυσικά ­ γιατί οδηγεί σε μια ολόκληρη επανάσταση στον χρηματιστηριακό τομέα. Στην πριν από το ευρώ εποχή στην Ευρώπη λειτουργούσαν ­ λειτουργούν ακόμη ­ μερικά μεγάλα χρηματιστήρια (Λονδίνο, Φραγκφούρτη, Παρίσι) και μια σωρεία από μικρότερα, ανάμεσά τους και το ημέτερον, το της Σοφοκλέους. Πολλά τα δεινά, έχει πει ο Σοφοκλής. Χρηματιστού δε ουδέν δεινότερον πέλει.
Χρηματοδότησαν την Τρίτη Βιομηχανική Επανάσταση που εκτόξευσε στα ύψη την αμερικανική οικονομία. Με τα πολλαπλά και σχετικά μικρά ­ δηλαδή, μη ηπειρωτικών διαστάσεων ­ ευρωπαϊκά χρηματιστήρια τέτοιας έκτασης κινητοποίηση κεφαλαίων θα ήταν αδιανόητη. Ο λόγος είναι απλός. Οσο μεγαλύτερο είναι ένα χρηματιστήριο τόσο περισσότερο λειτουργεί στα πλαίσιά του ο νόμος των μεγάλων αριθμών. Ο νόμος αυτός αντισταθμίζει τις αποτυχίες ορισμένων εταιρειών ­ ορισμένων μετοχών ­ με τις επιτυχίες άλλων. Οι επενδυτές έχουν μεγάλη ποικιλία να διαλέξουν ­ να φτιάξουν ένα σωστό, εξασφαλισμένο στο μεγαλύτερο δυνατόν βαθμό χαρτοφυλάκιο από διάφορες μετοχές ­ καθώς και την ευκολία να αλλάξουν γρήγορα τις επιλογές τους αν δουν ότι αλλάζουν οι συνθήκες. Ετσι αποφασίζουν και μπαίνουν απευθείας μαζικά στη χρηματοδότηση της παραγωγής αντί να καταθέτουν τα λεφτά τους στις τράπεζες για να τους τα αποτελματώσουν με τον γνωστό τραπεζικό συντηρητισμό. Μπορεί το χρηματιστήριο να είναι τρέλα αλλά είναι τρέλα μεθοδευμένη. Απόδειξη, το χρηματιστήριο των νέων, τεχνολογικά καινοτόμων εταιρειών, το Νάσντακ στη Νέα Υόρκη, συγκέντρωσε το 1997 επτά φορές περισσότερα κεφάλαια από ό,τι και τα τρία μαζί αντίστοιχά του της Ευρώπης. Και αυτό ενώ το ευρωπαϊκό ΑΕΠ (Ευρώπη των «15») είναι μεγαλύτερο από το αμερικανικό. Η Οικονομική και Νομισματική Ενωση θα ενοποιήσει, κάτω από τον μανδύα του ευρώ, τα ευρωπαϊκά χρηματιστήρια, όπως το δολάριο έχει από καιρό ενοποιήσει τη χρηματιστική δραστηριότητα στις ΗΠΑ. Η Ευρώπη για πρώτη φορά θα αποκτήσει χρηματιστήριο αντάξιο των διαστάσεων της επιχειρηματικής δραστηριότητάς της. Η Merrill Lynch έχει δημοσιεύσει την πρόγνωση ότι σε πέντε χρόνια στην Ευρώπη οι εκδόσεις ιδιωτικών ομολογιακών δανείων θα αυξηθούν από 400 σε 800 δισ. δολάρια. Δικαιούται κανείς να υποθέσει ότι ένα τέτοιο χρηματιστήριο θα εμφυσήσει στις ευρωπαϊκές επενδύσεις δυναμισμό ανάλογο με εκείνο των ΗΠΑ. Και όλα αυτά χωρίς καμία παρέμβαση του κράτους, χωρίς αύξηση της φορολογίας, χωρίς δημόσιες επενδύσεις, χωρίς Ευρωπαϊκές Επιτροπές και Λευκές Βίβλους. Με μόνο το θαύμα της ιδιωτικής πρωτοβουλίας.
Ναι, αλλά τι θα γίνει αν τελικά δεν πάνε καλά τα χρηματιστήρια; αν η χρηματιστική κρίση που αυτή τη στιγμή βρίσκεται σε οξεία φάση σταθεροποιηθεί για αρκετά χρόνια με επίμονες πτωτικές, αντί για ανοδικές, όπως ήταν ως πριν από λίγο, τάσεις στους δείκτες; Τι θα γίνει αν οι επενδυτές, έντρομοι μπροστά στην κατάρρευση των αξιών των μετοχών, ζητήσουν καταφύγιο στη σχετική ασφάλεια των κρατικών ομολόγων, όπως ήδη έχουν αρχίσει να το κάνουν; Τι θα γίνει αν, ακόμη χειρότερα, η χρηματιστική κρίση περάσει στην πραγματική οικονομία, στην κατανάλωση πρώτα και από εκεί στις επενδύσεις, στην παραγωγή και στην απασχόληση; Στη γενικότητά της η απάντηση είναι απλή. Την έχει δώσει εδώ και πολλές δεκαετίες ο Κέινς. Καθώς, με τη νέα τροπή των πραγμάτων, εκλείπουν οι αντικειμενικές συνθήκες που στήριξαν την ανιστόρητη, αφιλοσόφητη και άμυαλη υπεροψία του νεοφιλελευθερισμού, ο μεγάλος άγγλος οικονομολόγος ξαναγυρίζει σιγά σιγά στην επικαιρότητα. Η απάντησή του είναι ότι, αν οι ιδιώτες αποταμιευτές επιλέγουν τα κρατικά ομόλογα για να κάνουν τοποθετήσεις και αν οι ιδιώτες επενδυτές, φοβισμένοι από την πτώση της ζήτησης, απέχουν από νέες επενδύσεις, μοιραία αυτές θα τις κάνει πια το κράτος χρησιμοποιώντας την ιδιωτική αποταμίευση που το κοινό του εμπιστεύεται ή κινητοποιώντας και πρόσθετα χρηματοδοτικά μέσα.
Η λύση αυτή θα είναι η μόνη διέξοδος αν η σημερινή χρηματιστηριακή κρίση μάς οδηγήσει τελικά σε μεγάλης κλίμακας παγκόσμια ύφεση. Αλλά, με τη σημερινή διαμόρφωση των ισορροπιών στον πολιτικό χώρο, ακόμη και μέσα στον σοσιαλιστικό πολιτικό χώρο, διαπιστώνει ότι η πρακτική εφαρμογή αυτής της λύσης προϋποθέτει μια μεγάλη ανατροπή στη σκέψη και στην πολιτική μεθοδολογία των κυβερνήσεων των κρατών-μελών. Ή μάλλον προϋποθέτει την ακύρωση μέσα στην κοινή συνείδηση της «αντεπανάστασης της βαρβαρότητας».
Μέσα σε μια τέτοια ευρύτερη μεταστροφή της οικονομικής πολιτικής το ενιαίο νόμισμα έχει να παίξει ρόλο σοβαρό αλλά βέβαια πολύ διαφορετικό από εκείνον του καταλύτη χρηματιστηριακών εξελίξεων που συζητήσαμε παραπάνω. Ενα παρεμβατικό πρόγραμμα δημόσιων επενδύσεων μπορεί να μπει σε εφαρμογή μόνο σε πανευρωπαϊκή κλίμακα αν το εφαρμόσουν ενιαία και παράλληλα όλες οι κυβερνήσεις της Ευρωπαϊκής Ενωσης, αρχίζοντας από τα μεγάλα κράτη-μέλη. Μεμονωμένες απόπειρες ­ όπως απέδειξε το πείραμα του Μιτεράν στις αρχές της δεκαετίας του 1980 ­ είναι καταδικασμένες σε αποτυχία γιατί οι αγορές όποια κυβέρνηση τολμήσει να ατακτήσει προς την παρεμβατική κατεύθυνση την «τιμωρούν» με φυγή κεφαλαίων και συνακόλουθα με κατάρρευση του εθνικού της νομίσματος. Κάτω από το καθεστώς του ευρώ κατάρρευση εθνικού νομίσματος δεν είναι νοητή γιατί δεν θα υπάρχουν πλέον εθνικά νομίσματα. Υποστηρίζουν ορισμένοι ότι τίποτε δεν εμποδίζει το φαινόμενο της Γαλλίας του 1981 να επαναληφθεί σε πανευρωπαϊκή κλίμακα με φυγή κεφαλαίων έξω από τον ευρωπαϊκό χώρο. Αλλά θα πάνε πού αυτά τα κεφάλαια; Στον Τρίτο Κόσμο από όπου έφυγαν πανικόβλητα αναζητώντας την «ποιότητα» στα ομόλογα του Δημοσίου των ΗΠΑ και των μεγάλων ευρωπαϊκών κρατών; Στις ΗΠΑ που, σύμφωνα με το απαισιόδοξο σενάριο, η παραγωγή θα έχει αρχίσει να κάμπτεται ήδη πριν από εκείνη της Ευρώπης; Σε συνθήκες κρίσης το ιδιωτικό κεφάλαιο δεν φεύγει εύκολα από ένα καταφύγιο που βρήκε στις ανεπτυγμένες οικονομίες. Ενα παρεμβατικό πρόγραμμα δημόσιων επενδύσεων θα έχει να αντιμετωπίσει ­ αντιμετωπίζει ήδη ­ σφοδρότατη πολεμική στο πολιτικό πεδίο αλλά από φυγή κεφαλαίων, σε πανηπειρωτική κλίμακα, μάλλον δεν κινδυνεύει στη σημερινή συγκυρία. Επιπλέον, στον βαθμό που το ευρώ κερδίσει τη θέση που του αναλογεί ως αποθεματικό νόμισμα, πλάι στο δολάριο, οι κεφαλαιούχοι θα έχουν έναν ακόμη λόγο να μην το εγκαταλείπουν στις δύσκολες στιγμές. Με το ευρώ μια παρεμβατική πολιτική κεϊνσιανού τύπου έχει πιθανότητες επιτυχίας πολύ ευρύτερες από ό,τι θα είχε δίχως το ευρώ.
Είναι, από την άλλη μεριά, γεγονός ότι οι πολιτικές που περιβάλλουν αυτή τη στιγμή το ενιαίο νόμισμα κάθε άλλο παρά επεκτατικό, κεϋνσιανό χαρακτήρα έχουν. Το Σύμφωνο Σταθερότητας απαγορεύει ουσιαστικά την επέκταση των δημοσίων επενδύσεων καθώς υποχρεώνει τα κράτη-μέλη να επιδιώκουν μηδενικά ελλείμματα ανεξάρτητα από τη χρήση ­ καταναλωτική ή επενδυτική ­ των ελλειμμάτων αυτών (πράγμα κατά σύμπτωση αντίθετο και με τη Συνθήκη του Μάαστριχτ που στο σημείο αυτό οι ευρωπαϊκές κυβερνήσεις προτίμησαν να την «ξεχάσουν»). Αν υποθέσουμε ότι οι κυβερνήσεις, κάτω από την πίεση της αυξανόμενης ανεργίας, αρχίσουν να αγνοούν το Σύμφωνο, υπάρχει στην εφεδρεία ο κέρβερος της ανεξάρτητης Ευρωπαϊκής Κεντρικής Τράπεζας, έτοιμος να στραγγαλίσει τον δανεισμό του Δημοσίου αυξάνοντας τα επιτόκια. Τόσο η δημοσιονομική όσο και η νομισματική πολιτική που έχει υπαγορεύσει η Ευρώπη, για χάρη, υποτίθεται, ενός ισχυρού ευρώ, δεν επιτρέπουν στο ενιαίο νόμισμα να χρησιμεύσει ως πλαίσιο παρεμβατικής πολιτικής. Του αφήνουν μόνο τον νεοφιλελεύθερο ρόλο του. Αυτό δεν σημαίνει ότι το νόμισμα από τη φύση του δεν έχει παρεμβατικές δυνατότητες. Σημαίνει ότι οι συνοδευτικές πολιτικές που του έχουμε φορτώσει πρέπει να αλλάξουν και κάτω από την πίεση των πραγμάτων πιστεύω ότι θα αλλάξουν. Ακόμη και στενά νομισματικά αν θελήσουμε να κρίνουμε τα πράγματα, κανένα νόμισμα δεν παραμένει ισχυρό όταν καταρρέει η πραγματική οικονομία. Το βλέπουμε στην περίπτωση των ασιατικών νομισμάτων.
Το ενιαίο νόμισμα μπορεί να χρησιμοποιηθεί παρεμβατικά γιατί η ίδια η δημιουργία του αποτελεί δραστική, κοινωνικά σχεδιασμένη παρέμβαση στη λειτουργία των αγορών. Το ενιαίο νόμισμα καταργεί με πολιτική απόφαση μια σειρά αγορές ­ τις αγορές συναλλάγματος και παραγώγων ­ ανάμεσα στα παλιά νομίσματα της Ευρώπης. Οχι μόνο εξαφανίζει έτσι μια εξαιρετικά επικερδή πηγή κερδοσκοπίας αλλά έρχεται σε αντίθεση και με το βασικό ­ και στη θεωρητική καθαρότητά του αδιαμφισβήτητα ορθό ­ πόρισμα της οικονομικής θεωρίας ότι οι περισσότερες αγορές σημαίνουν περισσότερη ευημερία και άρα λιγότερες αγορές ίσον λιγότερη ευημερία. Μόνο που οι συνθήκες της πραγματικότητας διαφέρουν πολύ από τις υποθέσεις τις αναγκαίες για να σταθεί η λογική της οικονομικής θεωρίας. Ετσι το ευρώ έρχεται να τονώσει, να γιγαντώσει μια ορισμένη αγορά, το ενιαίο πανευρωπαϊκό χρηματιστήριο, εξαλείφοντας με προγραμματισμένη πολιτική παρέμβαση άλλες αγορές, τις ως τώρα αγορές συναλλάγματος. Από την ίδια του την ίδρυση έχει τον διπλό χαρακτήρα και του παρεμβατισμού και της φιλελευθεροποίησης. Σε μας απόκειται ανάλογα με τις συνθήκες που επικρατούν κάθε φορά να αξιοποιούμε είτε τη μία πλευρά είτε την άλλη. Η σημερινή κρίση μάς υποχρεώνει να σκεφθούμε πολύ σοβαρά, να δώσουμε προτεραιότητα στην παρεμβατική πλευρά του ενιαίου νομίσματος που αυτό καθαυτό παραμένει ιστορική κατάκτηση της Ευρώπης, ανεξάρτητα από τελικά παροδικές, όσο σοβαρές και αν είναι, διακυμάνσεις της οικονομίας.