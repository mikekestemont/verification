Κάποτε μαθαίναμε ότι κάθε κίονας δένεται με το περιβάλλον όπου εγγράφεται όχι ως απλός κίονας αλλά ως κίονας στον χώρο ή ως κίονες με τα μετακιόνιά τους. Για να καταλάβετε την τέχνη των κιόνων πρέπει να δείτε τα μετακιόνια ως τέχνη, δίδασκε ο Μανόλης Ανδρόνικος. Και έδειχνε πώς ο κίονας με τις γλυφές του σώματός του και τις καμπύλες και τους όγκους της στέψης του παίζει με το κενό· περιέχον και περιεχόμενο συνάπτονται στον χώρο και δίνουν υλικότητα και νόημα στον πολιτισμό. Οπως κάθε αγγείο αγκαλιάζεται από ένα αντίστροφο άυλο αγγείο που δίνει μορφή και νόημα στο σχήμα του υλικού αγγείου, έτσι ο πολιτισμός αγκαλιάζεται με τον χώρο συνθέτοντας τον τόπο του.
Γνωρίζουμε ότι παλιότεροι πολιτισμοί σέβονταν όχι μόνον τον τόπο αλλά και το τοπίο ­ δύσκολα ξεχωρίζουν άλλωστε. Κάθε προσκυνητάρι στην παραδοσιακή ελληνική κοινωνία σημείωνε τα περάσματα, έδειχνε τον δρόμο, όριζε τον χώρο, τον καθαγίαζε, τον προστάτευε. Σημάδευε τον χώρο δείχνοντας τη λογική του (το έχει δείξει καλά η Αλκη Κυριακίδου-Νέστορος) ή το περιεχόμενό του ­ το κοινωνικά ορισμένο περιεχόμενό του, για να κυριολεκτούμε. Προσκυνητάρια και νεκροταφεία, ναοί και ξωκκλήσια, χοροστάσια και πανηγυρότοποι, καλύβια και σπίτια, οικισμοί και χωράφια, μαντριά και τσαρδάκια, δρόμοι και μονοπάτια δεν ρίχνονταν όπως όπως πάνω στη γη· εγγράφονταν στον χώρο και τον πλούτιζαν με κοινωνικά νοήματα.
Οι παλιοί γνώριζαν τον χώρο γύρω τους και ονομάτιζαν υλικά και συμβολικά κάθε πραγματική και φανταστική μορφή του, κάθε διακύμανσή του, την παραμικρή του διαφορά. Οι παλιοί πρόσεχαν να μένει ελεύθερο το αγνάντεμα· φρόντιζαν τα δένδρα οπού κάτωθέ τους αναπαύονταν· άφηναν ήσυχο κι απείραχτο ό,τι δεν χρειάζονταν· δεν πετούσαν ό,τι είχαν χρησιμοποιήσει. 'Η: έτσι θα θέλαμε να πιστεύουμε.
Οι σημερινές τοπωνυμίες δηλώνουν τη γη ως οικόπεδο και όχι ως χώρο κοινωνικής δραστηριότητας και πολιτισμού. Στον δικό μας πολιτισμό το βλέμμα μοιάζει να σταματά στις αντένες των τηλεοράσεων που διαγράφουν το άνω περίγραμμα πόλεων, χωριών και κατοικιών· το κάτω χάνεται σε άδηλα βάθη. Αλλωστε αυτός ο πολιτισμός αποφεύγει γενικώς να στρέφει το βλέμμα ψηλά, γύρω ή χαμηλά· κατά βάση, φοβάται να βλέπει και αμελεί να προβλέπει, ίσως γιατί μόνον αποβλέπει. Μήπως δεν το γνωρίζουμε; Τον μαθαίνουμε και τον ζούμε προτού τον μελετήσουμε· είναι τοπικός και μαζί εθνικός, παγκοσμιοποιημένος αλλά με έθνικ αποχρώσεις και περιοδικές παραδοσοκεντρικές εξάρσεις. Φεύγουμε και γυρνούμε με αυτόν· οι είσοδοι και οι έξοδοι σε πόλεις και χωριά μας αποπέμπουν και μας υποδέχονται με σκουπίδια και ανεπιθύμητες δραστηριότητες. Τον χρησιμοποιούμε και μας χρησιμοποιεί και δεν υπάρχουν πια αποθέτες, για να ακουμπήσουμε όσα δεν χρειαζόμαστε ­ οι σημερινοί αποθέτες είναι μπαζώματα και σκουπιδότοποι και ως τέτοια τα βλέπουμε και ως τέτοια τα προσπερνούμε.
Προσπαθώ να πω πως άλλο ένα πέτρινο, πλίνθινο ή τενεκεδένιο (δεν έχει σημασία) προσκυνητάρι κι άλλο τα μπετονένια αναθήματα που στιγματίζουν γύρω μας ως αναθέματα στους δρόμους τα σημεία αυτοκινητικών δυστυχημάτων. Προσπαθώ ακόμη να πω πως αλλιώς εγγράφεται στον χώρο μια κοινότητα, μια κοινωνία με ιστορική συνείδηση, δηλαδή ένας πολιτισμός που σέβεται αυτό που βρίσκει και σκέφτεται αυτό που θα αφήσει, κι αλλιώς ένας πολιτισμός που θεωρεί τη φύση ως απλό πλαίσιο, τον χώρο ως πεδίο των δραστηριοτήτων, τα μνημεία και τις μνήμες των πολιτισμών που προηγήθηκαν ως εξάρτημα και την ιστορία ως πάρεργο, ως πολυτέλεια, ως διασκέδαση ή απλώς ως ανιαρή υποχρέωση.
Ιδού, λοιπόν, ο τόπος του πολιτισμού μας. Κάθε τόσο πρέπει να έχουμε το κουράγιο και τη δύναμη να στρέφουμε τα μάτια μας ένα γύρω στον ορίζοντά του. Αν εκεί, σε αυτά που κάθε φορά μας περιβάλλουν και μας ενέχουν, σε αυτά που δίνουν νόημα στη ζωή μας και μας επιτρέπουν να υπάρχουμε, εγγράφεται ο σεβασμός των ανθρώπων στον τόπο όπου ζουν, πράττουν, ταξιδεύουν, σκέφτονται, ονειρεύονται και ελπίζουν, ο διάλογος του πολιτισμού με τον χώρο εξακολουθεί να παραμένει ενεργός και οι σημασίες του πολύπλοκες, ενδεχόμενες, δυνητικές. Ακόμη κι όταν τα ίχνη του τοπίου στον τόπο είναι αχνά: κάποια δεντράκια που επιμένουν να ορίζουν τις ράχες μαυρισμένων βουνών, κάποιες μακρινές ενώσεις της γης που ακουμπά στον ουρανό ή αγκαλιάζει το νερό δίχως να μεσολαβούν ανθρώπινα απορρίμματα, ο φυσικός ορίζοντας του πολιτισμού κρατά την ιδιαίτερη σημασία του. Το περίγραμμα του τόπου που δείχνει την εγγραφή των ανθρώπων στον χώρο και μαζί τις γραφές τους, τα σημάδια τους πάνω σε αυτόν, είναι τελικά το περίγραμμα της ζωής μας, η μνήμη μας, η ιστορία μας. Ενδεχομένως: και κληρονομιά μας· κληρονομιά της γης, κληρονομιά της φύσης, κληρονομιά πολιτισμού.
Ιδού και ο τόπος μας ως πολιτισμός· με τις πέτρες, τα δάση και τις θάλασσες, με τα χώματα, τα μάρμαρα και τα χτίσματα, με τους ανθρώπους, τις μνήμες και τις ιστορίες τους. Πιστεύουμε πως μας ανήκει, πως τον πιάσαμε κι είναι δικός μας επειδή τον κληρονομήσαμε ή επειδή προλάβαμε να τον καπαρώσουμε αγοράζοντάς τον ή καταπατώντας τον. Περίπου όπως τότε, στα παλιά χρόνια (ισχύει όμως ακόμη, παρά τους νόμους και τις διακηρύξεις, αυτή η πρακτική), που άρπαζε κάποιος τον τόπο με το σπαθί και τη βία. Ή τότε «που όποιος ήθελε να κάνει ένα κτήμα (αμπέλι ή ελαιοχώραφο) πήγαινε κι έπιανε ένα μέρος, έσκαβε στις τέσσερις μεριές κι έβαζε σημάδια πως ήταν πια δικός του ο τόπος κι έβαζε και μια πέτρα όρθια κι έλεγε στον πρώτο περαστικό: Να 'σαι μάρτυρας, το πιάνω αυτό το μέρος». Κι ήταν πια δικό του για πάντα κι όσα χρόνια κι αν έμενε ακαλλιέργητο και ρουμανιασμένο κανένας δεν είχε δικαίωμα να το πάρει γιατί ήταν «πιασμένο».
Τούτον όμως τον τόπο ούτε τον πιάσαμε με το «έτσι θέλω» και το «έτσι μπορώ» ούτε τον κληρονομήσαμε δικαιωματικά για να θεωρούμε πως μας ανήκει κατ' αποκλειστικότητα· ούτε μας τον δώρισε κάποια θεία χάρις ούτε μας έπεσε στο λαχείο της ζωής για να τον ξοδεύουμε αλόγιστα. Κι ούτε, για να πάμε λίγο παραπέρα, έχουμε δικαίωμα να τον αφήσουμε να γίνει «σαλμάς» στα χέρια των αδηφάγων· γιατί, τότε παλιά που έκαναν σαλμά κι αφού τρυγούσαν τα αμπέλια και θέριζαν τα χωράφια άφηναν τα μικρά και τα μεγάλα ζώα να βοσκήσουν ελεύθερα, πρόσεχαν κιόλας να μην καταστραφεί η γη και δεν μπορέσει πια να βλαστήσει.
Τόποι πιασμένοι, γη αλωμένη, φύση σαλμάς. Αυτός είναι ο τόπος του πολιτισμού μας. Κάτι ανάμεσα σε παραμύθι με όνομα, για ένα χώρο που παραμένει απλός ξενώνας κι εμείς ξένοι χρήστες που μας ενδιαφέρει να περάσουμε καλά μόνο για πάρτη μας και βέβαια μόνο σαν να είμαστε σε παρατεινόμενες διακοπές, και σε παραμύθι χωρίς όνομα, για έναν τόπο όπου «... είχαν περάσει] χρόνια πολλά [κι] ο καιρός που άσπρισε και μάδησε τα μαλλιά των [α]στόχαστ[ων]... άλλαξε και την όψη ολόκληρου του βασιλείου των Μοιρολατρών. Παντού ερημιά... σφυρίζοντας ανάμεσα στις πέτρες και τους βράχους, ο άνεμος μοιρολογούσε το ρήμαγμα του τόπου... Θες να εκπατριστείς; [τον ρώτησε]. Ναι! ναι! ναι! Να φύγω από τον καταραμένο τούτον τόπο και να τον ξεχάσω. [Εκείνη] δεν αποκρίθηκε. Η καρδιά της μάτωνε που άφηνε τον τόπο όπου είχε γεννηθεί και μεγαλώσει. Τη φτώχεια του, την ερημιά του και την κακοριζικιά του ακόμα, όλα τ' αγαπούσε, γιατί ήταν τόπος της».
Ο τόπος όμως γίνεται τόπος μας μόνον για τόσο και μόνον όσο φτιαχνόμαστε από αυτόν και τον φτιάχνουμε ένα όνομα χωρίς παραμύθι. Ενα όνομα όπως όλα εκείνα τα ονόματα και τα πράγματα που τα αγαπούμε, όχι γιατί είναι κτήματά μας αλλά επειδή είναι δικά μας· όχι γιατί συνηθίσαμε σ' αυτά αλλά επειδή μάθαμε με αυτά· όχι γιατί πεθαίνουμε για αυτά αλλά επειδή ζούμε με αυτά.