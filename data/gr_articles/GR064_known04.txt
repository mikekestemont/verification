Τις Ορθόδοξες Εκκλησίες διαπερνά ένας εθνοκεντρισμός που κρατεί τις ψυχές δέσμιες των κοινωνικών συμβάσεων και των ομαδικών συμβολισμών, καθώς τις εμποτίζει με παραστάσεις συλλογικής μοναδικότητος. Λησμονούν ότι το έθνος είναι ιστορικό πρωτίστως δημιούργημα και ως τέτοιο μετέχει δυνητικά στο καλό και στο κακό εν ονόματι των πεπρωμένων του, της φυλετικής του καθαρότητος και της κοινωνικής του ομοιομορφίας. Παράδειγμα: H μπούργκα και το τσαντόρ διαγράφουν εντελώς την γυναικεία ατομική ταυτότητα, το δε ταγέρ την υποτάσσει στο υπερεγώ. Αντιθέτως μία σύγχρονη πρότασι μόδας, όπως η φούστα «μίνι», ελευθερώνει την γυναικεία ατομικότητα από το κοινωνικό δέον. Οταν δεν έχης εσωτερική αναφορά στο νόημα της υπάρξεως οχυρώνεσαι στην παράδοσι, την αντιμετωπίζεις σαν ιερό κειμήλιο και καταστρέφεις το μέλλον με το παρελθόν. Πιστός στο παρελθόν είναι όποιος το διατηρεί ανοιχτό στο μέλλον. Οποιος αντί να επαναλαμβάνη ένα σύμβολο το κατανοεί. H κατανόησι ακυρώνει τις στερεότυπες συμπεριφορές και ανάγει σε πηγή του συμβόλου το ζωντανό αίσθημα.
H εποχή μας οδηγεί τα πράγματα εκτός της πατροπαράδοτης θρησκευτικής συνθήκης. Εάν εξαιρέση κανείς τις μεγάλες γιορτές, πολύ μικρό ποσοστό του πληθυσμού εκκλησιάζεται τακτικά στη χώρα μας, και από αυτούς ικανός αριθμός πιστεύει αφελώς ότι η παρουσία στα μυστήρια εξασφαλίζει την θεία συγκατάβασι. Με τον χρόνο η ευχαριστιακή σύναξι χάνει σε βάθος και έντασι, για να παραμείνη συνήθεια και υποχρέωσι, χωρίς ιδιαίτερο ψυχικό αντίκρυσμα, καθώς προτείνει στον σημερινό αυτοπροσδιοριζόμενο άνθρωπο την συλλογικότητα της ομοιογένειας. H ίδια η Εκκλησία συγκροτεί προ πολλού διοίκησι της ιεραρχίας του κλήρου, αντί κοινότητος του λαού του Θεού, μυστικού σώματος όπου η θεία ζωή διαπερνά την ανθρώπινη, εν είδει αυθεντικού τρόπου υπάρξεως, ενώ η ενορία είναι πρακτικώς ανύπαρκτη. Οι ιερείς βιώνουν επώδυνη κρίσι ταυτότητος, η οποία τους οδηγεί συχνώτατα σε καθαρώς επαγγελματική συμπεριφορά είτε σε καταγγελτικές κορώνες. H πνευματικότητά τους συνήθως κυμαίνεται μεταξύ μαγικής θρησκευτικότητος και ηθικής αυτοβεβαιώσεως του πιστού σε ανεπίληπτες πράξεις. Δεν είναι λίγοι οι κληρικοί που ζουν διπλή ζωή.
Στην τυποκεντρική θρησκευτικότητα οι άνθρωποι κατανοούν τον εαυτό τους και την συνθήκη τους με όρους παρελθόντος, αφού εκεί μόνο εντοπίζουν το ιερό: στην εκκοσμικευμένη θρησκευτικότητα εκκινούν από το ατομικό τους παρόν και στρέφουν την θέλησί τους στις αξίες του κόσμου. H ταυτότης εκ του περιβάλλοντος είναι ταυτότης εκ του παρελθόντος, πραγματικότητα κλειστή. Ομως επειδή κάθε κλειστό σύστημα υποκύπτει στην εντροπία του, η Ορθοδοξία αισθάνεται την ανάγκη να ανοιχτή στον σύγχρονο κόσμο, αλλά δεν το αποτολμά μη ξέροντας πώς να διαφυλάξη τον πνευματικό πυρήνα της παραδόσεώς της - τον άνθρωπο που προσφέρει το θέλημά του, ασκητικά ή διά της κοινότητος, στο θέλημα του Θεού. H παράδοσι της ακριβείας του δόγματος και των ιεροπραξιών επιβεβαιώνει την πίστι. Εδώ πατά ο εθνοθρησκευτισμός ως επιλογή ανταποκρίσεως στο κρίσιμο αίτημα των καιρών. Επιλογή, θα έλεγα, αβασάνιστη διότι, ταυτίζοντας το «εθνικό συμφέρον» με το θέλημα του Θεού, υιοθετεί μία ερμηνεία της παραδόσεως ενεργοποιουμένη κοσμικά προς την κατεύθυνσι του θρησκευτικού ζηλωτισμού.
H εκκοσμίκευσι αποτελεί φαινόμενο των νεωτέρων κοινωνιών, οι οποίες στηρίζονται σε έναν απομαγεμένο κόσμο. Τα πολιτεύματα αυτών των κοινωνιών μπορεί να είναι δημοκρατικά ή όχι. Στην τελευταία περίπτωσι, που εν προκειμένω δεν ενδιαφέρει, η νεωτερικότης τείνει να συνδυασθή με την ομαδικότητα, οπότε την θέσι του κριτικού προβληματισμού των ατόμων καταλαμβάνει η ιδεολογική είτε θρησκευτική συλλογική αλήθεια - προέχει η άνωθεν συνοχή. Διαφέρει ο τύπος της εκκοσμικεύσεως στην περίπτωσι των ανοικτών κοινωνιών. Εκεί η προϊούσα εξατομίκευσι δοκιμάζει την κοινωνική συνοχή και προκαλεί ανασφάλεια χωρίς να ανταγωνίζεται υποχρεωτικώς την θρησκευτικότητα. Στον κόσμο μας η πίστι ξαναγεννιέται, αλλά όχι ως καταστατικός παράγοντας της πολιτικής κοινωνίας. Υποστηρίζω, μαζί με όσους σπουδάζουν το φαινόμενο, ότι εισήλθαμε πλέον σε ιδιότυπη τροχιά «απεκκοσμικεύσεως», σε εσωτερική αναβίωσι του υπερβατικού.
Ακόμη και σε χώρες όπως η Ελλάδα, η πίστι τείνει να γίνη υπόθεσι προσωπική. Ακούμε όλο και πιο συχνά: «Πιστεύω στον Θεό με τον τρόπο μου». «Προσπαθώ να είμαι ο εαυτός μου». Με τον «τρόπο του» και με τον «εαυτό του» ο σημερινός άνθρωπος αντιπαραθέτει στην ιδρυματική δεοντολογία την ατομική του στάσι, πεπεισμένος ότι δεν χρειάζεται Θεός για να είναι καλός και έντιμος άνθρωπος. Βρισκόμαστε, συνεπώς, σε ένα νέο θρησκευτικό περιβάλλον και αίσθημα, το οποίο δεν επιτρέπει να μιλούμε πειστικά για θάνατο του Θεού και έκλειψι της θρησκευτικότητος. Υπ' αυτό το πρίσμα η Ορθόδοξη - και όχι μόνο - Εκκλησία οφείλει να αντιμετωπίση το ενδεχόμενο μιας γόνιμής της συνυπάρξεως με τα υφιστάμενα ιστορικοκοινωνικά δεδομένα, εν επιγνώσει ότι η σύνθεσι μεταξύ παραδοσίμου και νεωτερικού είναι κατόρθωμα δύσκολο αλλά όχι αδύνατο. Σκοπός δεν είναι να αλλάξη η Εκκλησία· σκοπός είναι να βρη τον εαυτό της και να ανταποκριθή στο αίτημα της πνευματικής αυτονομίας του συγχρόνου ανθρώπου, του αναφαίρετου δικαιώματός του να οικοδομή την ζωή του ελεύθερα.
Δεν βοηθεί να θεωρούμε την εκκοσμίκευσι εξ ορισμού καταστροφική. Αφ' ης στιγμής ελευθερώνει το θρησκευτικό μήνυμα από τις μαγικές συμπαραδηλώσεις και συνδυάζει το αίτημα της ηθικής αλλαγής με την μεταβολή των νοοτροπιών, αποτελεί συντελεστή πνευματικής ωριμάνσεως. Σε μια περίοδο όπου η διαφοροποίηση ανθρώπων και θεσμών ενεργεί ως καταλύτης των κοινωνικών εξελίξεων, το «νέο» αποκτά την ιερότητα δυνάμεως που λυτρώνει από την φθορά. H διεργασία της ιστορικής αλλαγής συνδέεται με την γέννησι της ατομικότητος, την νέα μορφολογία της κοινωνίας, της πολιτικής και της οικονομίας, και με την καινοφανή αντίληψι της φύσεως ως αντικειμένου επιστημονικής ερεύνης. Χάρι στην ιδέα της αλλαγής ο χρόνος του παρόντος κυριεύει το παρελθόν και η κατηγορία της μεταβολής επιβάλλεται στην έννοια της παραδόσεως. Εκεί όπου σκεπτόμασταν τον εαυτό μας με όρους τοπικής ή χρονικής καταγωγής, αρχίσαμε να τον υπολογίζωμε με όρους αποφάσεως και πράξεως. Από μιαν εποχή αμιγώς θρησκευτική περάσαμε σε εποχή χωρίς θεολογική «νομιμοποίηση» της υπάρξεως, αλλά και χωρίς ασυμβίβαστο μεταξύ θρησκείας και νεωτερικότητος. Οι κοσμικές αξίες επικρατούν των θρησκευτικών, όμως δεν απαντούν και σήμερα σε θεμελιώδη ερωτήματα του τύπου: «Πού πάω;» ή «Γιατί ζω;». H θρησκευτική δηλαδή τοποθέτησι είναι μεν επιστημονικώς αδιάφορη, δεν παύει εν τούτοις να υφίσταται ως αντικείμενο ζωτικής προσωπικής επιλογής.
Την νέα τάξι πνευμάτων προετοίμασε και στήριξε η καταναλωτική ευημερία με την αφθονία των παρεχομένων υπηρεσιών. Οι υλικές ανέσεις έφεραν κοινωνική χαλάρωσι, η δε χαλάρωσι επέτεινε την εξατομίκευσι και προκάλεσε απαιτήσεις μείζονος ελευθερίας, με αναζήτησι της προσωπικής ευτυχίας ως νέου λόγου υπάρξεως. Δημιουργήθηκε έτσι ένας τύπος κοινωνίας υπό διαρκή μετασχηματισμό, ένας πολιτισμός βασιζόμενος σε επιβεβαίωσι της προσωπικότητος δι' απελευθερώσεως των επιθυμιών. Ο πολίτης ενθαρρύνεται να εκδηλώση και να ικανοποιήση τις ατομικές του προτιμήσεις έως φαντασιώσεις, κάτι που μερικές δεκαετίες πριν ήταν σπάνιο ή αδιανόητο. Αλλοτε οι κοινωνίες επεδίωκαν προσαρμογή του ατόμου σε εξωτερικά στερεότυπα· τώρα καμαρώνουν την αυτοπραγμάτωσι στην αυθεντικότητά του. Το σημερινό ανεξάρτητο άτομο δεν παραχωρεί τα προσωπικά του δεδομένα στο κράτος, όπως δεν δέχεται ασυζητητί τις αξίες της θρησκευτικής παραδόσεως, επειδή ακριβώς κατανοεί την ζωή του ως ελεύθερη επιλογή. Δεν ενδιαφέρεται για ηθική βελτίωση αλλά για ανώτερο τρόπο υπάρξεως σ' αυτήν εδώ την γη. Εξ ου και υπολογίζει τα αισθήματα, όχι τους κοινωνικούς τύπους και ρόλους. Για τον σύγχρονο άνθρωπο κρίσιμο είναι ό,τι βαθύτερα τον εκφράζει. Σέβεται ως εκ τούτου πάνω απ' όλα την ανοχή, μ' άλλα λόγια την σχετικότητα των προτάσεων και των προταγμάτων, επιδιώκει δε την αυτοβεβαίωσι στην αγάπη, την ευθύνη κ.τ.ό. H σχετικότης των αξιών ανήγαγε σε αντικείμενο επίμονου κοινωνικού προβληματισμού θέματα όπως οι γάμοι και οι χειροτονίες των ομοφυλοφίλων, η ευθανασία είτε ο κλωνισμός.
Μη δαιμονοποιούμε την εκκοσμίκευσι. Πρόκειται για αποκλειστικό δημιούργημα του δυτικού πολιτισμού, με καταλυτικές συνέπειες στο παγκόσμιο ιστορικό γίγνεσθαι. Οπωσδήποτε δεν συνεπάγεται τον καταποντισμό των θρησκειών. H εκκοσμίκευσι προσδίδει στο άτομο την μοναδικότητα εκείνη που το κάνει ν' αγαπιέται και να αγαπά, και αποκαθιστά έτσι στο πρόσωπό του το χαμένο ιερό. H πνευματική άνοιξη θα αρχίση μόλις πάψωμε να ταυτίζωμε συλλήβδην την ατομικότητα και τον ορθολογισμό με το κακό, όταν δεχθούμε το κακό ως δοκιμασία της ελευθερίας. Παρακολουθώντας φοβικά και μανιχαϊκά τα εκάστοτε δρώμενα, χάνουμε την επαφή με τον εαυτό μας και με την πραγματικότητα. Οσο ελαττώνει την κοινωνική εμβέλεια της θρησκείας ο εξορθολογισμός των συμπεριφορών, όσο υπονομεύει την αξιοπιστία της, τόσο επαναφέρει απαιτήσεις θρησκευτικότητος και επιστροφής σε πλατύτερη πίστι. H διαρκής διάνοιξη της σκέψεως με απαντήσεις και ερωτήματα διασκεδάζει μαζί με τις δεισιδαιμονικές και τις παρωχημένες αντιλήψεις για να ενθαρρύνη ουσιαστικές μορφές θρησκευτικής πίστεως.
Εξ άλλου η εκκοσμίκευσι δεν είναι εντελώς ξένο στοιχείο για τον χριστιανισμό. Ενυπάρχει, κατά κάποιον τρόπο, στην θεία ενανθρώπησι. Αφ' ης στιγμής ο Θεός γεννιέται από άνθρωπο και εισέρχεται στον κόσμο, θα μπορούσαμε να σκεφθούμε την εκκοσμίκευσι και στην οικονομία της σωτηρίας. Το μυστήριο της θείας ενανθρωπήσεως επιτρέπει να αντικαταστήσωμε την αφηρημένη δεοντολογία με αξίες ανθρώπινες, να αγαπήσουμε τον Θεό αγαπώντας τον συνάνθρωπο, σεβόμενοι την ελευθερία του και την διαφορετικότητά του. Οι εσωτερικευμένες αξίες στην θέσι των τύπων αναδεικνύουν τον άνθρωπο σε ακένωτη δεξαμενή του νοήματος της υπάρξεως.
Δεν θα ήταν υπερβολή να θεωρήσουμε την εκκοσμίκευσι τονωτική ευκαιρία του χλωμού πια θρησκευτικού βιώματος και να την προσεγγίσουμε με πνεύμα θετικό. Τηρουμένων των αναλογιών, είναι η τρίτη φορά στην ιστορία που η Ορθοδοξία αντιμετωπίζει αυτή την πρόκλησι. Ο πρώτος και ο δεύτερος βυζαντινός ουμανισμός του 11ου και του 14ου αιώνος εν τέλει απέτυχαν. Φύτρωσαν σε έδαφος το οποίο δεν είχε την δύναμι να τους κρατήση. Ηταν ανέφικτο για το θεοκρατικό Βυζάντιο με την μονολιθική αυτοκρατορική του εξουσία να ανταποκριθή σε μία τέτοια προοπτική. Τίμημα της αδυναμίας αυτής υπήρξε η παρακμή και η κατάρρευσι. H απολυταρχία του πολιτικού συστήματος και η ιερότης του φυσικού κόσμου δεν άφηναν περιθώρια για χωρητικώτερους θεολογικούς προβληματισμούς και για συμμετοχικώτερες πολιτικές μεταρρυθμίσεις, όπως συνέβη την ίδια περίπου εποχή στην μεσαιωνική Ευρώπη με την φιλοσοφική θεολογία του Εριγένη και την Μάγκνα Κάρτα.
Το φαινόμενο της εκκοσμικεύσεως υπερβαίνει την απλή αδιαφορία για την θρησκεία ή τον εξορθολογισμό των κατηγοριών της πίστεως: προβάλλει στο κοινωνικό πεδίο μέσω των πολιτικών δημοκρατικών θεσμών, της δημόσιας εκπαιδεύσεως είτε της ιδέας μιας αλήθειας η οποία δεν επιβάλλεται στην ατομική συνείδησι άνωθεν, ώστε να χειραγωγή την ελευθερία. Εφ' όσον η Εκκλησία παραβλέπει αυτή την πραγματικότητα θα περιθωριοποιήται. Στατιστικώς μπορεί να παραμένη μέγεθος σημαντικό, κοινωνικώς όμως και πολιτισμικώς θα γίνεται ασήμαντο. Εγκλωβισμένη στην πνευματικότητα της ομοιομορφίας δεν θα αντιλαμβάνεται την ανάγκη αυτογνωρισμού και αυτοπραγματώσεως των ακατάπαυστα διαφοροποιουμένων σημερινών ατόμων, που δεν αρνούνται μεν τον Θεό, αλλά διεκδικούν αυθόρμητη θρησκευτικότητα αντί κατεψυγμένης - ζητούν το ευαγγελικό μήνυμα της αγάπης να εισχωρήση στην ψυχή και να απελευθερώση την πίστι τους. Ηρθε η ώρα να κάνουμε το αποφασιστικό βήμα προς έναν ορθόδοξο ουμανισμό. Δεν αντιμετωπίζουμε άλλωστε τον εγωκεντρικό ατομισμό του 18ου και του 19ου αιώνος· καλούμεθα να συναντήσωμε τον μετά την δεκαετία του 1960 ατομισμό, έναν ατομισμό «εκφραστικόν», εις τον οποίο οι άνθρωποι δεν ζητούν τον εαυτό τους σε επιβεβαιώσεις εξωτερικές αλλά στην εσωτερική γνησιότητα, χωρίς τούτο να σημαίνη ότι εγκαταλείπουν τους συλλογικούς δεσμούς.
Διαδηλώνουμε την αυτονομία μας πολλαπλασιάζοντας με ραγδαίο ρυθμό τα κύτταρα των διανθρωπίνων σχέσεων. Προσχωρούμε σε κοινωνικές οργανώσεις και αθλητικούς ομίλους, ιδρύουμε άτυπες συσσωματώσεις, μετέχουμε σε πολιτικά κόμματα, ανήκουμε σε θρησκευτικές ομολογίες, θεωρούμε την εθελοντική προσφορά χρέος μας και χαρά μας. H εξατομικευμένη κοινωνία δεν απομονώνει τους ανθρώπους· τους κάνει πιο εσωτερικούς. Θα έλεγα μάλιστα ότι στις μέρες μας οι σχέσεις κλονίζονται επειδή ζητούμε πολλά από τους άλλους, για να κρατήσουμε μαζί τους την αυτονομία μας και όχι να την χάσουμε. Το ατομικό συνυπάρχει με το οικουμενικό τόσο έντονα, ώστε να παρακολουθούμε και να συμμεριζώμαστε επί καθημερινής βάσεως τα πάντα ως οικεία στην υφήλιο. Οσο και να δυσφορή κανείς με τα αρνητικά της εποχής, δεν μπορεί να προβάλη σοβαρά ως εναλλακτική λύσι την επιστροφή στην παλαιά κλειστή ομαδικότητα. Οι πάντες διεκδικούν πιο ρόδινη ελευθερία και υπ' αυτή την έννοια χρειάζονται πνευματική θρησκεία.
Ο σύγχρονος πολιτισμός επέβαλε στις πολιτικές εξουσίες να εφαρμόζουν αρχές καθολικού κύρους, όπως ο σεβασμός των ατομικών δικαιωμάτων. Το σκεπτικό είναι πως η αυθεντική ενότης συνιστά σχέσι συμπληρωματικότητος - ένα τριενικό πλήθος. H συμπληρωματικότης τίθεται υπεράνω της ταυτότητος. Συχνά όμως η Εκκλησία αντιπαραθέτει στην πολιτική κοινωνία τις εντολές του Θεού ή τα κελεύσματα της παραδόσεως, αίφνης στην περίπτωσι των αμβλώσεων, της καύσεως των νεκρών ή των ταυτοτήτων. Καλεί δηλαδή εξ αντικειμένου τους πιστούς να επιλέξουν την θρησκευτική ομοιογένεια εις βάρος της πολυφωνικής διαφοράς και της συμπληρωματικότητος, έστω και αν δέχεται την αρχή της νόμω κρατούσης πολιτείας. Υπάρχει όμως στις δημοκρατίες άλλος τρόπος να ρυθμίζωνται οι εκκρεμότητες από την ψήφισι νόμου; Να επαναλάβω κι εγώ ένα θεμέλιο αξίωμα κάθε πολιτικής εννόμου τάξεως: Οποιος μιλεί για δικαιοσύνη, χωρίς να διακρίνη μεταξύ ηθικής υποχρεώσεως και νομικού της προσδιορισμού, κινδυνεύει να ολισθήση σε νοοτροπία ολοκληρωτική. H εντολή «Ου μοιχεύσεις» υποχρεώνει ηθικώς τον πιστό σε προσωπικό επίπεδο· νομικώς δεν συνιστά, όπως άλλοτε, ποινικό αδίκημα. Εάν δώσουμε το προβάδισμα στην θρησκευτική απαγόρευσι εναντίον της ρυθμίσεως του νόμου, υπονομεύουμε την πολιτική νομιμότητα, η οποία κατοχυρώνει τον σεβασμό της ετερότητος, και ανοίγουμε δρόμο προς τον μισαλλόδοξο άνθρωπο της αναχρονιστικής κοινωνίας.
Μόνο η διάκρισι μεταξύ ηθικής υποχρεώσεως και νομικού της προσδιορισμού εγγυάται την ελευθερία στα δημοκρατικά πολιτεύματα. Αυτή την ελευθερία θωρακίζει και ο διαχωρισμός της Εκκλησίας από το κράτος. H Ελλάδα είναι πλέον χώρα πολυπολιτισμική και πολυθρησκευτική. Πάει η παλιά καθαρότης! Το κράτος μας υποχρεούται να τηρή ίσες αποστάσεις από τις ποικίλες θρησκευτικές ομολογίες, ώστε να διαδραματίζη εν ανάγκη μεσολαβητικό ρόλο εποικοδομητικό και να μη διακυβεύεται η ελευθερία του πολίτη. Εάν θέλωμε να μην υπάρξη καθεστώς διακρίσεων πρέπει να εξασφαλίσωμε την αυτονομία της κοινωνίας.
Οσο καθηλωνόμαστε στο παρελθόν, τόσο χάνουμε το μέλλον. Χάνουμε, θα έλεγα, τον ίδιο τον Θεό, γιατί ο Θεός μας μιλεί πάντα από εκεί οπού θα θέλαμε να βρισκώμαστε. Χάρις του είναι ο τόπος που φανερώνει τον εαυτό του διαρκώς - η δημιουργικότητά μας. Το άνοιγμά μας προς το μέλλον δεν αποτελεί συμβάν ιστορικό αλλά εσωτερικό αναβαπτισμό σε νέο ορίζοντα νοήματος, σε αποφασιστικές επιλογές οι οποίες πλαταίνουν την ψυχή και τον κόσμο. Μας περιμένει η αλήθεια της ελευθερίας, η προσωπική μας αυθεντικότης. H Εκκλησία ως σώμα πνευματικό δεν έχει σχέσι με νομικό καθίδρυμα παραδομένο στα περασμένα: είναι πραγματικότης αθέατη, εσχατολογικό γεγονός κοινωνίας αγίων - ανθρώπων της βαθύτερης αλήθειας των. Εφ' όσον χάνει τον εαυτό της στις τροπές των καιρών, οφείλει να τον ξαναβρή συνδυάζοντας την πίστι με ωρισμένη μορφή πολιτισμού και τύπο κοινωνίας, στους κόλπους των οποίων οι πιστοί θα ξετυλίγουν με τις επιλογές τους διαρκώς τον υπεριστορικό χρόνο ενός μεταμορφωτικού των πάντων νοήματος.