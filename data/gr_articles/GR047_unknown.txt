Στα τέλη της δεκαετίας του 1970, κοντά στις όχθες του Νείλου, αιγύπτιοι φελάχοι ανακάλυψαν μια σπηλιά που τη βιβλική εποχή χρησιμοποιούνταν ως νεκροταφείο. Μέσα σε ένα σωρό από ανθρώπινα οστά βρήκαν ένα φθαρμένο κουτί από ασβεστόλιθο, το οποίο περιείχε ένα δερματόδετο βιβλίο από πάπυρο. Οι φελάχοι δεν είχαν ιδέα ότι κρατούσαν στα χέρια τους κείμενο που είχε στιγματιστεί ως «αιρετικό» και είχε καταδικαστεί πριν από 1.800 χρόνια: το «Ευαγγέλιο του Ιούδα».
Η αφαίρεση του «Ευαγγελίου» από την κρύπτη του ήταν μόνο η αρχή ενός παράξενου και επικίνδυνου ταξιδιού στο οποίο είναι αναμεμειγμένοι αρκετοί Ελληνες. Οι τυχεροί φελάχοι συναντήθηκαν με τον Αμ Σαμιάχ, έναν ντόπιο που ασχολούνταν και με το εμπόριο αρχαιοτήτων. Το εύρημα στη συνέχεια ταξίδεψε προς βορράν και πουλήθηκε στον έμπορο αρχαιοτήτων Χάνα Ασάμπιλ. Αυτός κατάλαβε ότι «το βιβλίο» ίσως είχε μεγάλη αξία.
Ενας υποψήφιος αγοραστής ήταν ο Νικόλας Κουτουλάκης, ο σπουδαιότερος από όλους τους εμπόρους αρχαιοτήτων στην εγγύς Ανατολή μετά τον Β' Παγκόσμιο Πόλεμο. Ο Κουτουλάκης γεννήθηκε στην Κρήτη και θύμιζε τον Ζορμπά. Λέγεται πως όταν ήταν μικρός, ο αδελφός του τον χτύπησε κατά λάθος στο μάτι. Ηταν πανέξυπνος και διορατικός, και οι αγορές που έκανε του απέφεραν κέρδη εκατομμυρίων δολαρίων. Ο Κουτουλάκης ήταν συγγενής του Μανόλη Σεγρεδάκη, ο οποίος είχε κατάστημα με αντίκες στο Παρίσι και τον κληρονόμησε αργότερα.
Ο Κουτουλάκης αργότερα μετακόμισε στη Γενεύη με τη γυναίκα του, Μιρέιγ, και τα τρία τους παιδιά. Κάθε χρόνο ξεκινούσε για ένα καινούργιο κυνήγι θησαυρού. Χάρη στο ταλέντο του στις διαπραγματεύσεις με τους μεσίτες της Αιγύπτου, της Τουρκίας και της Μεσοποταμίας, έβγαινε πάντα κερδισμένος. Ορισμένοι έμποροι του Καΐρου τον φώναζαν «αλλήθωρο». Ο Κουτουλάκης είχε επαφές και με ασήμαντους εμπόρους - όπως ο Χάνα Ασάμπιλ στο Κάιρο- καθώς και με λαθρεμπόρους.
Ο Κουτουλάκης πήγαινε συνήθως στο Κάιρο συνοδευόμενος από δύο γυναίκες. Η μία ήταν μια κοκκινομάλλα καλλονή και η άλλη μια ψηλή μελαχρινή. Η κοκκινομάλλα ήταν γνωστή με το όνομα Μία, καθώς και ως Εφη. Σύμφωνα με κάποιον γνωστό τού Χάνα, η Μία επικοινώνησε κάποτε μαζί του και μίλησε για έναν πλούσιο πελάτη που είχε έρθει στην Αίγυπτο με σκάφος. Ο Χάνα συμφώνησε να συναντηθούν. Οι επισκέπτες ρωτούσαν την τιμή του κάθε κομματιού που είχε ο Χάνα και στο τέλος συμφώνησαν. Θα τα αγόραζαν όλα. Εφυγαν να πάνε στο κότερο να πάρουν λεφτά και δεν ξαναγύρισαν.
Ακολούθησε η κλοπή όλων των αρχαίων τού Χάνα. Πολύ σύντομα ο Χάνα κατέληξε στο συμπέρασμα ότι η Μία, η Ελληνίδα που συνόδευε συνήθως τον Κουτουλάκη, ήταν αυτή που ενεχόταν στην κλοπή... Σχεδόν ενάμιση χρόνο μετά τη ληστεία, ο Χάνα στράφηκε σε κάποιον τρίτο, τον Γιάννη Περδίο, και του ζήτησε να τον βοηθήσει. Ηταν ένας ευχάριστος, έξυπνος και καλλιεργημένος άνθρωπος που ζούσε στην Αθήνα αλλά είχε περάσει πολλά χρόνια στο Κάιρο.
Οταν λοιπόν πληροφορήθηκε την ιστορία της ληστείας ο Περδίος τηλεφώνησε στη Γενεύη για να μιλήσει με τον Κουτουλάκη, αφού εκείνος ήξερε πού βρισκόταν η Μία. Ο Κουτουλάκης τόνισε ότι ο ίδιος δεν είχε καμία απολύτως σχέση με αυτό το γεγονός. Ηταν εντελώς αθώος. Ο Περδίος συνέχισε με μια προειδοποίηση, που τη θεώρησε απαραίτητη: αν ο Κουτουλάκης δεν ξεκαθάριζε το θέμα, ίσως έθετε σε κίνδυνο τη ζωή του πηγαίνοντας στην Αίγυπτο.
Η πρώτη συνάντηση των Χάνα, Περδίου, Κουτουλάκη και Μίας έγινε στο καλόγουστα επιπλωμένο διαμέρισμα του Περδίου στο Κάιρο. Η συνάντηση ήταν σύντομη. Ωστόσο, παρ' όλο που αρνήθηκαν ότι είχαν συμμετάσχει στη ληστεία, ο Κουτουλάκης και η Μία υποσχέθηκαν να βοηθήσουν τον Χάνα να πάρει πίσω τα κλοπιμαία.
Ανάμεσα σε αυτούς που επιστράτευσε ο Κουτουλάκης στην προσπάθειά του να ανακτήσει τους κλεμμένους θησαυρούς ήταν και ο δρ Τζακ Ογκντεν, ο διακεκριμένος άγγλος ειδικός στους πολύτιμους λίθους, ο οποίος, αν και ήταν μόλις 35 ετών, θεωρούνταν ένας από τους καλύτερους στον κόσμο. Το 1982 ο Κουτουλάκης τηλεφώνησε στον Ογκντεν και του είπε ότι γνώριζε πως είχε στην κατοχή του ένα πανέμορφο χρυσό περιδέραιο και κάποια από τα αντικείμενα που είχαν κλαπεί από τον Χάνα. Στη συνέχεια, προκειμένου να πάρει το περιδέραιο, επικοινώνησε με τον Περδίο, ο οποίος πήγε στο Λονδίνο μαζί με τον γιο τού Κουτουλάκη, τον Μανόλη. Εκεί θα συναντούσαν τον Ογκντεν, που δεν έβλεπε την ώρα να παραδώσει τα κομμάτια.
Παρά το ενοχλητικό αυτό γεγονός, ο Ογκντεν εξακολούθησε να έχει σχέσεις με την οικογένεια Κουτουλάκη. Η σύζυγος του Ογκντεν είναι διακεκριμένη επιστήμων, ελληνικής καταγωγής, και έφορος μουσείου. Η Δάφνη Κουτουλάκη, κόρη του Νικόλα, δεν έγινε μόνο στενή φίλη τού Ογκντεν, αλλά και νονά μιας από τις κόρες του. Με τον Περδίο ως μεσολαβητή, ο Χάνα και ο Κουτουλάκης συναντήθηκαν το καλοκαίρι του 1982.
Με κάποιον τρόπο ο Κουτουλάκης είχε καταφέρει να ξαναβρεί τα χειρόγραφα. Ο γιος του επισήμανε: «Ο πατέρας μου ήταν ο μόνος που μπορούσε να βοηθήσει τον Χάνα. Κανένας δεν ήθελε να πάει στην αστυνομία. Γι' αυτό στράφηκαν σε αυτόν». Οταν η συνάντηση ολοκληρώθηκε, ο Χάνα, ο Περδίος και ο άλλος Αιγύπτιος που βρισκόταν εκεί έφυγαν για το κέντρο της Γενεύης με τα χειρόγραφα ανά χείρας και κατευθύνθηκαν προς τη θυρίδα μιας ελβετικής τράπεζας όπου τα τοποθέτησαν. Ο Γιάννης Περδίος και ο Χάνα Ασάμπιλ έπρεπε να πουλήσουν τα πολύτιμα χειρόγραφα και ο πρώτος άνθρωπος που τους ήρθε στο μυαλό ήταν ο διάσημος Λούντβιχ Κένεν από τις ΗΠΑ.
Η ομάδα τού Κένεν συγκεντρώθηκε στη Γενεύη στις 15 Μαΐου 1983. Ο Χάνα χωρίς περιστροφές ζήτησε 3 εκατ. δολάρια, μα οι άλλοι πρότειναν 50.000 - 100.000 δολάρια. Αυτό ο Χάνα το εξέλαβε ως προσβολή, «σηκώθηκε πάνω αηδιασμένος και άρχισε να βρίζει» είπε ο Περδίος.
Στη συνέχεια ο Χάνα πήγε στις Ηνωμένες Πολιτείες το 1984. Υστερα από αποτυχημένες προσπάθειες, τα χειρόγραφα κατέληξαν στη θυρίδα μιας τράπεζας. Σωτήρας τους θα ήταν τελικά η Φρίντα Τσάκος, ελληνίδα από την Αλεξάνδρεια που σπούδασε αιγυπτολογία στο Παρίσι και είχε εξελιχθεί σε διάσημη έμπορο έργων τέχνης.
Η Φρίντα γνώριζε τον Περδίο καλά, καθώς τη δεκαετία του '60 είχε δεσμό με μια φίλη της. Το 1999 η Φρίντα δέχτηκε ένα τηλεφώνημα από έναν Ελληνα που μιλούσε με επαρχιώτικη προφορά, ο οποίος της είπε ότι είχε πρόσβαση σε κάποια αρχαία χειρόγραφα και σε φωτογραφίες τους. Του ζήτησε να της στείλει φωτογραφίες, τις οποίες διαβίβασε στον έφορο της Βιβλιοθήκης Σπάνιων Βιβλίων και Χειρογράφων του Πανεπιστημίου Γέιλ. Η εξέταση έδειξε ότι ήταν σημαντικά και ότι θα πρέπει να ήταν σπαράγματα των κοπτικών χειρογράφων που ορισμένοι αμερικανοί επιστήμονες είχαν εξετάσει πριν από 20 χρόνια.
Τα χειρόγραφα είχαν φωτογραφηθεί με φόντο μερικές ελληνικές εφημερίδες, σε μία από τις οποίες ήταν ευδιάκριτη η είδηση για κάποιες εξετάσεις που θα διεξήγοντο στο Πανεπιστήμιο Αθηνών στις 21 Οκτωβρίου 1982, δεκαεπτά χρόνια πριν. Η Φρίντα θυμήθηκε αμέσως τα χειρόγραφα του Χάνα, αυτά για τα οποία της είχε μιλήσει ο Περδίος το 1982, και αποφάσισε να επιδιώξει συμφωνία με τον μυστηριώδη Ελληνα. Συναντήθηκε με δύο Ελληνες, εκ των οποίων ο ένας λεγόταν Λιόσης, οι οποίοι ζήτησαν 100.000 δολάρια μόνο για το μικρό χειρόγραφο. «Είναι πολλά» είπε η Φρίντα, «Δεν ενδιαφέρομαι ιδιαίτερα». Τελικά το πήρε με 20.000 δολάρια και θέλησε να διαλευκάνει το μυστήριο των νεοαποκτηθέντων παπύρων. Από ελληνικές πηγές πληροφορήθηκε ότι ο Λιόσης ήταν στην πραγματικότητα ο φίλος της Μίας, η οποία είχε ήδη εξαφανιστεί.
Τις παραμονές της Πρωτοχρονιάς του 2000 τηλεφώνησε στον Χάνα, τον ρώτησε αν είχε ακόμη τα χειρόγραφα και του έκανε προσφορά περίπου 1 εκατ. δολάρια για να τα αγοράσει. Ο Χάνα, που είχε παθολογικό φόβο με τα αεροπλάνα, δεν ήθελε να πάνε στη Νέα Υόρκη, αλλά η Φρίντα τον έπεισε πιέζοντας τη γυναίκα του.
Η Φρίντα ζήτησε από την οικογένειά της να τη βοηθήσει. Τηλεφώνησε στην αδελφή της, Δήδα, και στον άντρα της, τον Αλεκ - που είχε οργανώσει τα γραφεία της Ολυμπιακής Αεροπορίας στο Μόντρεαλ -, και παρέλαβαν τον Χάνα στο αεροδρόμιο. Το επόμενο βήμα ήταν να πάνε στην τράπεζα. Η Φρίντα έμεινε στη Νέα Υόρκη, ενώ οι άλλοι πήγαν να πάρουν την κόρη του ζευγαριού, τη Σίβυλλα, που έμενε στο Μπρούκλιν. Η Δήδα έμεινε στο σπίτι, ενώ ο Αλεκ, η Σίβυλλα και ο Χάνα έβαλαν στο αυτοκίνητο χαρτόκουτα για να τοποθετήσουν μέσα τα πολύτιμα χειρόγραφα. Μόνο που το κλειδί της θυρίδας το οποίο είχαν δώσει στον Χάνα πριν από 16 χρόνια δεν άνοιγε πια την κλειδαριά. Οταν τα κατάφεραν να ανοίξουν τη θυρίδα, ο χώρος μύριζε από τους σάπιους παπύρους. Η Φρίντα πήγε να δει τον Χάνα και τους κώδικες την επομένη το πρωί. Οι δυο τους υπέγραψαν ένα πωλητήριο συμβόλαιο με ημερομηνία 4 Απριλίου 2000. Ανέφερε την τιμή, όπως και το γεγονός ότι η Φρίντα θα έβαζε τα χρήματα σε λίγες ημέρες στον λογαριασμό του Χάνα Ασάμπιλ στην American Express Bank του Καΐρου. Ο Χάνα από την πλευρά του διαβεβαίωσε ότι είχε ανακτήσει τα χειρόγραφα μέσω του Νικόλα Κουτουλάκη στη Γενεύη.